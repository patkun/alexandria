<?xml version="1.0" encoding="UTF-8"?>
<root>
  <metadata>
    <meta name="title" content="Ὁμήρου Ὀδύσσεια"/>
    <meta name="creator" content="Ὅμηρος"/>
    <meta name="language" content="el"/>
    <meta name="identifier" content="homod9079392"/>
    <meta name="rights" content="Public Domain"/>
  </metadata>
  <chapter label="Ῥαψωδία α">Ῥαψωδία α</chapter>
  <verse ln="1">
    <l>Ἄνδρα μοι ἔννεπε, Μοῦσα, πολύτροπον, ὃς μάλα πολλὰ</l>
    <l>πλάγχθη, ἐπεὶ Τροίης ἱερὸν πτολίεθρον ἔπερσε·</l>
    <l>πολλῶν δ’ ἀνθρώπων ἴδεν ἄστεα καὶ νόον ἔγνω,</l>
    <l>πολλὰ δ’ ὅ γ’ ἐν πόντῳ πάθεν ἄλγεα ὃν κατὰ θυμόν,</l>
    <l>ἀρνύμενος ἥν τε ψυχὴν καὶ νόστον ἑταίρων.</l>
    <l>ἀλλ' οὐδ' ὧς ἑτάρους ἐρρύσατο, ἱέμενός περ·</l>
    <l>αὐτῶν γὰρ σφετέρῃσιν ἀτασθαλίῃσιν ὄλοντο,</l>
    <l>νήπιοι, οἳ κατὰ βοῦς Ὑπερίονος Ἠελίοιο</l>
    <l>ἤσθιον· αὐτὰρ ὁ τοῖσιν ἀφείλετο νόστιμον ἦμαρ.</l>
    <l>τῶν ἁμόθεν γε, θεά, θύγατερ Διός, εἰπὲ καὶ ἡμῖν.</l>
    <l>ἔνθ' ἄλλοι μὲν πάντες, ὅσοι φύγον αἰπὺν ὄλεθρον,</l>
    <l>οἴκοι ἔσαν, πόλεμόν τε πεφευγότες ἠδὲ θάλασσαν·</l>
    <l>τὸν δ' οἶον, νόστου κεχρημένον ἠδὲ γυναικός,</l>
    <l>νύμφη πότνι' ἔρυκε Καλυψώ, δῖα θεάων,</l>
    <l>ἐν σπέεσι γλαφυροῖσι, λιλαιομένη πόσιν εἶναι.</l>
    <l>ἀλλ' ὅτε δὴ ἔτος ἦλθε περιπλομένων ἐνιαυτῶν,</l>
    <l>τῷ οἱ ἐπεκλώσαντο θεοὶ οἶκόνδε νέεσθαι</l>
    <l>εἰς Ἰθάκην, οὐδ' ἔνθα πεφυγμένος ἦεν ἀέθλων</l>
    <l>καὶ μετὰ οἷσι φίλοισι· θεοὶ δ' ἐλέαιρον ἅπαντες</l>
    <l>νόσφι Ποσειδάωνος· ὁ δ' ἀσπερχὲς μενέαινεν</l>
    <l>ἀντιθέῳ Ὀδυσῆϊ πάρος ἣν γαῖαν ἱκέσθαι.</l>
    <l>ἀλλ' ὁ μὲν Αἰθίοπας μετεκίαθε τηλόθ' ἐόντας,</l>
    <l>Αἰθίοπας, τοὶ διχθὰ δεδαίαται, ἔσχατοι ἀνδρῶν,</l>
    <l>οἱ μὲν δυσομένου Ὑπερίονος, οἱ δ' ἀνιόντος,</l>
    <l>ἀντιόων ταύρων τε καὶ ἀρνειῶν ἑκατόμβης.</l>
    <l>ἔνθ' ὅ γε τέρπετο δαιτὶ παρήμενος· οἱ δὲ δὴ ἄλλοι</l>
    <l>Ζηνὸς ἐνὶ μεγάροισιν Ὀλυμπίου ἁθρόοι ἦσαν.</l>
    <l>τοῖσι δὲ μύθων ἦρχε πατὴρ ἀνδρῶν τε θεῶν τε·</l>
    <l>μνήσατο γὰρ κατὰ θυμὸν ἀμύμονος Αἰγίσθοιο,</l>
    <l>τόν ῥ' Ἀγαμεμνονίδης τηλεκλυτὸς ἔκταν' Ὀρέστης·</l>
    <l>τοῦ ὅ γ' ἐπιμνησθεὶς ἔπε' ἀθανάτοισι μετηύδα·</l>
    <l>‘ὢ πόποι, οἷον δή νυ θεοὺς βροτοὶ αἰτιόωνται.</l>
    <l>ἐξ ἡμέων γάρ φασι κάκ' ἔμμεναι· οἱ δὲ καὶ αὐτοὶ</l>
    <l>σφῇσιν ἀτασθαλίῃσιν ὑπὲρ μόρον ἄλγε' ἔχουσιν,</l>
    <l>ὡς καὶ νῦν Αἴγισθος ὑπὲρ μόρον Ἀτρεΐδαο</l>
    <l>γῆμ' ἄλοχον μνηστήν, τὸν δ' ἔκτανε νοστήσαντα,</l>
    <l>εἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς,</l>
    <l>Ἑρμείαν πέμψαντες, ἐΰσκοπον Ἀργεϊφόντην,</l>
    <l>μήτ' αὐτὸν κτείνειν μήτε μνάασθαι ἄκοιτιν·</l>
    <l>ἐκ γὰρ Ὀρέσταο τίσις ἔσσεται Ἀτρεΐδαο,</l>
    <l>ὁππότ' ἂν ἡβήσῃ τε καὶ ἧς ἱμείρεται αἴης.</l>
    <l>ὣς ἔφαθ' Ἑρμείας, ἀλλ' οὐ φρένας Αἰγίσθοιο</l>
    <l>πεῖθ' ἀγαθὰ φρονέων· νῦν δ' ἁθρόα πάντ' ἀπέτεισε.’</l>
    <l>τὸν δ' ἠμείβετ' ἔπειτα θεὰ γλαυκῶπις Ἀθήνη·</l>
    <l>‘ὦ πάτερ ἡμέτερε Κρονίδη, ὕπατε κρειόντων,</l>
    <l>καὶ λίην κεῖνός γε ἐοικότι κεῖται ὀλέθρῳ,</l>
    <l>ὡς ἀπόλοιτο καὶ ἄλλος ὅτις τοιαῦτά γε ῥέζοι.</l>
    <l>ἀλλά μοι ἀμφ' Ὀδυσῆϊ δαΐφρονι δαίεται ἦτορ,</l>
    <l>δυσμόρῳ, ὃς δὴ δηθὰ φίλων ἄπο πήματα πάσχει</l>
    <l>νήσῳ ἐν ἀμφιρύτῃ, ὅθι τ' ὀμφαλός ἐστι θαλάσσης,</l>
    <l>νῆσος δενδρήεσσα, θεὰ δ' ἐν δώματα ναίει,</l>
    <l>Ἄτλαντος θυγάτηρ ὀλοόφρονος, ὅς τε θαλάσσης</l>
    <l>πάσης βένθεα οἶδεν, ἔχει δέ τε κίονας αὐτὸς</l>
    <l>μακράς, αἳ γαῖάν τε καὶ οὐρανὸν ἀμφὶς ἔχουσι.</l>
    <l>τοῦ θυγάτηρ δύστηνον ὀδυρόμενον κατερύκει,</l>
    <l>αἰεὶ δὲ μαλακοῖσι καὶ αἱμυλίοισι λόγοισι</l>
    <l>θέλγει, ὅπως Ἰθάκης ἐπιλήσεται· αὐτὰρ Ὀδυσσεύς,</l>
    <l>ἱέμενος καὶ καπνὸν ἀποθρῴσκοντα νοῆσαι</l>
    <l>ἧς γαίης, θανέειν ἱμείρεται. οὐδέ νυ σοί περ</l>
    <l>ἐντρέπεται φίλον ἦτορ, Ὀλύμπιε; οὔ νύ τ' Ὀδυσσεὺς</l>
    <l>Ἀργείων παρὰ νηυσὶ χαρίζετο ἱερὰ ῥέζων</l>
    <l>Τροίῃ ἐν εὐρείῃ; τί νύ οἱ τόσον ὠδύσαο, Ζεῦ;’</l>
    <l>τὴν δ' ἀπαμειβόμενος προσέφη νεφεληγερέτα Ζεύς·</l>
    <l>‘τέκνον ἐμόν, ποῖόν σε ἔπος φύγεν ἕρκος ὀδόντων.</l>
    <l>πῶς ἂν ἔπειτ' Ὀδυσῆος ἐγὼ θείοιο λαθοίμην,</l>
    <l>ὃς περὶ μὲν νόον ἐστὶ βροτῶν, περὶ δ' ἱρὰ θεοῖσιν</l>
    <l>ἀθανάτοισιν ἔδωκε, τοὶ οὐρανὸν εὐρὺν ἔχουσιν;</l>
    <l>ἀλλὰ Ποσειδάων γαιήοχος ἀσκελὲς αἰὲν</l>
    <l>Κύκλωπος κεχόλωται, ὃν ὀφθαλμοῦ ἀλάωσεν,</l>
    <l>ἀντίθεον Πολύφημον, ὅου κράτος ἐστὶ μέγιστον</l>
    <l>πᾶσιν Κυκλώπεσσι· Θόωσα δέ μιν τέκε νύμφη,</l>
    <l>Φόρκυνος θυγάτηρ, ἁλὸς ἀτρυγέτοιο μέδοντος,</l>
    <l>ἐν σπέεσι γλαφυροῖσι Ποσειδάωνι μιγεῖσα.</l>
    <l>ἐκ τοῦ δὴ Ὀδυσῆα Ποσειδάων ἐνοσίχθων</l>
    <l>οὔ τι κατακτείνει, πλάζει δ' ἀπὸ πατρίδος αἴης.</l>
    <l>ἀλλ' ἄγεθ' ἡμεῖς οἵδε περιφραζώμεθα πάντες</l>
    <l>νόστον, ὅπως ἔλθῃσι· Ποσειδάων δὲ μεθήσει</l>
    <l>ὃν χόλον· οὐ μὲν γάρ τι δυνήσεται ἀντία πάντων</l>
    <l>ἀθανάτων ἀέκητι θεῶν ἐριδαινέμεν οἶος.’</l>
    <l>τὸν δ' ἠμείβετ' ἔπειτα θεὰ γλαυκῶπις Ἀθήνη·</l>
    <l>‘ὦ πάτερ ἡμέτερε Κρονίδη, ὕπατε κρειόντων,</l>
    <l>εἰ μὲν δὴ νῦν τοῦτο φίλον μακάρεσσι θεοῖσι,</l>
    <l>νοστῆσαι Ὀδυσῆα πολύφρονα ὅνδε δόμονδε,</l>
    <l>Ἑρμείαν μὲν ἔπειτα, διάκτορον Ἀργεϊφόντην,</l>
    <l>νῆσον ἐς Ὠγυγίην ὀτρύνομεν, ὄφρα τάχιστα</l>
    <l>νύμφῃ ἐϋπλοκάμῳ εἴπῃ νημερτέα βουλήν,</l>
    <l>νόστον Ὀδυσσῆος ταλασίφρονος, ὥς κε νέηται.</l>
    <l>αὐτὰρ ἐγὼν Ἰθάκηνδε ἐλεύσομαι, ὄφρα οἱ υἱὸν</l>
    <l>μᾶλλον ἐποτρύνω καί οἱ μένος ἐν φρεσὶ θείω,</l>
    <l>εἰς ἀγορὴν καλέσαντα κάρη κομόωντας Ἀχαιοὺς</l>
    <l>πᾶσι μνηστήρεσσιν ἀπειπέμεν, οἵ τέ οἱ αἰεὶ</l>
    <l>μῆλ' ἁδινὰ σφάζουσι καὶ εἰλίποδας ἕλικας βοῦς.</l>
    <l>πέμψω δ' ἐς Σπάρτην τε καὶ ἐς Πύλον ἠμαθόεντα</l>
    <l>νόστον πευσόμενον πατρὸς φίλου, ἤν που ἀκούσῃ,</l>
    <l>ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν.’</l>
    <l>ὣς εἰποῦσ' ὑπὸ ποσσὶν ἐδήσατο καλὰ πέδιλα,</l>
    <l>ἀμβρόσια χρύσεια, τά μιν φέρον ἠμὲν ἐφ' ὑγρὴν</l>
    <l>ἠδ' ἐπ' ἀπείρονα γαῖαν ἅμα πνοιῇσ' ἀνέμοιο.</l>
    <l>εἵλετο δ' ἄλκιμον ἔγχος, ἀκαχμένον ὀξέϊ χαλκῷ,</l>
    <l>βριθὺ μέγα στιβαρόν, τῷ δάμνησι στίχας ἀνδρῶν</l>
    <l>ἡρώων, τοῖσίν τε κοτέσσεται ὀβριμοπάτρη,</l>
    <l>βῆ δὲ κατ' Οὐλύμποιο καρήνων ἀΐξασα,</l>
    <l>στῆ δ' Ἰθάκης ἐνὶ δήμῳ ἐπὶ προθύροισ' Ὀδυσῆος,</l>
    <l>οὐδοῦ ἐπ' αὐλείου· παλάμῃ δ' ἔχε χάλκεον ἔγχος,</l>
    <l>εἰδομένη ξείνῳ, Ταφίων ἡγήτορι, Μέντῃ.</l>
    <l>εὗρε δ' ἄρα μνηστῆρας ἀγήνορας· οἱ μὲν ἔπειτα</l>
    <l>πεσσοῖσι προπάροιθε θυράων θυμὸν ἔτερπον,</l>
    <l>ἥμενοι ἐν ῥινοῖσι βοῶν, οὓς ἔκτανον αὐτοί.</l>
    <l>κήρυκες δ' αὐτοῖσι καὶ ὀτρηροὶ θεράποντες</l>
    <l>οἱ μὲν ἄρ' οἶνον ἔμισγον ἐνὶ κρητῆρσι καὶ ὕδωρ,</l>
    <l>οἱ δ' αὖτε σπόγγοισι πολυτρήτοισι τραπέζας</l>
    <l>νίζον καὶ πρότιθεν, τοὶ δὲ κρέα πολλὰ δατεῦντο.</l>
    <l>τὴν δὲ πολὺ πρῶτος ἴδε Τηλέμαχος θεοειδής·</l>
    <l>ἧστο γὰρ ἐν μνηστῆρσι φίλον τετιημένος ἦτορ,</l>
    <l>ὀσσόμενος πατέρ' ἐσθλὸν ἐνὶ φρεσίν, εἴ ποθεν ἐλθὼν</l>
    <l>μνηστήρων τῶν μὲν σκέδασιν κατὰ δώματα θείη,</l>
    <l>τιμὴν δ' αὐτὸς ἔχοι καὶ κτήμασιν οἷσιν ἀνάσσοι.</l>
    <l>τὰ φρονέων μνηστῆρσι μεθήμενος εἴσιδ' Ἀθήνην,</l>
    <l>βῆ δ' ἰθὺς προθύροιο, νεμεσσήθη δ' ἐνὶ θυμῷ</l>
    <l>ξεῖνον δηθὰ θύρῃσιν ἐφεστάμεν· ἐγγύθι δὲ στὰς</l>
    <l>χεῖρ' ἕλε δεξιτερὴν καὶ ἐδέξατο χάλκεον ἔγχος,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘χαῖρε, ξεῖνε, παρ' ἄμμι φιλήσεαι· αὐτὰρ ἔπειτα</l>
    <l>δείπνου πασσάμενος μυθήσεαι ὅττεό σε χρή.’</l>
    <l>ὣς εἰπὼν ἡγεῖθ', ἡ δ' ἕσπετο Παλλὰς Ἀθήνη.</l>
    <l>οἱ δ' ὅτε δή ῥ' ἔντοσθεν ἔσαν δόμου ὑψηλοῖο,</l>
    <l>ἔγχος μέν ῥ' ἔστησε φέρων πρὸς κίονα μακρὴν</l>
    <l>δουροδόκης ἔντοσθεν ἐϋξόου, ἔνθα περ ἄλλα</l>
    <l>ἔγχε' Ὀδυσσῆος ταλασίφρονος ἵστατο πολλά,</l>
    <l>αὐτὴν δ' ἐς θρόνον εἷσεν ἄγων, ὑπὸ λῖτα πετάσσας,</l>
    <l>καλὸν δαιδάλεον· ὑπὸ δὲ θρῆνυς ποσὶν ἦεν.</l>
    <l>πὰρ δ' αὐτὸς κλισμὸν θέτο ποικίλον, ἔκτοθεν ἄλλων</l>
    <l>μνηστήρων, μὴ ξεῖνος ἀνιηθεὶς ὀρυμαγδῷ</l>
    <l>δείπνῳ ἀηδήσειεν, ὑπερφιάλοισι μετελθών,</l>
    <l>ἠδ' ἵνα μιν περὶ πατρὸς ἀποιχομένοιο ἔροιτο.</l>
    <l>χέρνιβα δ' ἀμφίπολος προχόῳ ἐπέχευε φέρουσα</l>
    <l>καλῇ χρυσείῃ, ὑπὲρ ἀργυρέοιο λέβητος,</l>
    <l>νίψασθαι· παρὰ δὲ ξεστὴν ἐτάνυσσε τράπεζαν.</l>
    <l>σῖτον δ' αἰδοίη ταμίη παρέθηκε φέρουσα,</l>
    <l>εἴδατα πόλλ' ἐπιθεῖσα, χαριζομένη παρεόντων·</l>
    <l>δαιτρὸς δὲ κρειῶν πίνακας παρέθηκεν ἀείρας</l>
    <l>παντοίων, παρὰ δέ σφι τίθει χρύσεια κύπελλα,</l>
    <l>κῆρυξ δ' αὐτοῖσιν θάμ' ἐπῴχετο οἰνοχοεύων.</l>
    <l>ἐς δ' ἦλθον μνηστῆρες ἀγήνορες· οἱ μὲν ἔπειτα</l>
    <l>ἑξείης ἕζοντο κατὰ κλισμούς τε θρόνους τε.</l>
    <l>τοῖσι δὲ κήρυκες μὲν ὕδωρ ἐπὶ χεῖρας ἔχευαν,</l>
    <l>σῖτον δὲ δμῳαὶ παρενήεον ἐν κανέοισι,</l>
    <l>κοῦροι δὲ κρητῆρας ἐπεστέψαντο ποτοῖο.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο</l>
    <l>μνηστῆρες, τοῖσιν μὲν ἐνὶ φρεσὶν ἄλλα μεμήλει,</l>
    <l>μολπή τ' ὀρχηστύς τε· τὰ γάρ τ' ἀναθήματα δαιτός.</l>
    <l>κῆρυξ δ' ἐν χερσὶν κίθαριν περικαλλέα θῆκε</l>
    <l>Φημίῳ, ὅς ῥ' ἤειδε παρὰ μνηστῆρσιν ἀνάγκῃ.</l>
    <l>ἦ τοι ὁ φορμίζων ἀνεβάλλετο καλὸν ἀείδειν,</l>
    <l>αὐτὰρ Τηλέμαχος προσέφη γλαυκῶπιν Ἀθήνην,</l>
    <l>ἄγχι σχὼν κεφαλήν, ἵνα μὴ πευθοίαθ' οἱ ἄλλοι·</l>
    <l>‘ξεῖνε φίλ', ἦ καί μοι νεμεσήσεαι ὅττι κεν εἴπω;</l>
    <l>τούτοισιν μὲν ταῦτα μέλει, κίθαρις καὶ ἀοιδή,</l>
    <l>ῥεῖ', ἐπεὶ ἀλλότριον βίοτον νήποινον ἔδουσιν,</l>
    <l>ἀνέρος, οὗ δή που λεύκ' ὀστέα πύθεται ὄμβρῳ</l>
    <l>κείμεν' ἐπ' ἠπείρου, ἢ εἰν ἁλὶ κῦμα κυλίνδει.</l>
    <l>εἰ κεῖνόν γ' Ἰθάκηνδε ἰδοίατο νοστήσαντα,</l>
    <l>πάντες κ' ἀρησαίατ' ἐλαφρότεροι πόδας εἶναι</l>
    <l>ἢ ἀφνειότεροι χρυσοῖό τε ἐσθῆτός τε.</l>
    <l>νῦν δ' ὁ μὲν ὣς ἀπόλωλε κακὸν μόρον, οὐδέ τις ἥμιν</l>
    <l>θαλπωρή, εἴ πέρ τις ἐπιχθονίων ἀνθρώπων</l>
    <l>φῇσιν ἐλεύσεσθαι· τοῦ δ' ὤλετο νόστιμον ἦμαρ.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον·</l>
    <l>τίς πόθεν εἰς ἀνδρῶν; πόθι τοι πόλις ἠδὲ τοκῆες;</l>
    <l>ὁπποίης τ' ἐπὶ νηὸς ἀφίκεο; πῶς δέ σε ναῦται</l>
    <l>ἤγαγον εἰς Ἰθάκην; τίνες ἔμμεναι εὐχετόωντο;</l>
    <l>οὐ μὲν γάρ τί σε πεζὸν ὀΐομαι ἐνθάδ' ἱκέσθαι.</l>
    <l>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ,</l>
    <l>ἠὲ νέον μεθέπεις, ἦ καὶ πατρώϊός ἐσσι</l>
    <l>ξεῖνος, ἐπεὶ πολλοὶ ἴσαν ἀνέρες ἡμέτερον δῶ</l>
    <l>ἄλλοι, ἐπεὶ καὶ κεῖνος ἐπίστροφος ἦν ἀνθρώπων.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘τοιγὰρ ἐγώ τοι ταῦτα μάλ' ἀτρεκέως ἀγορεύσω.</l>
    <l>Μέντης Ἀγχιάλοιο δαΐφρονος εὔχομαι εἶναι</l>
    <l>υἱός, ἀτὰρ Ταφίοισι φιληρέτμοισιν ἀνάσσω.</l>
    <l>νῦν δ' ὧδε ξὺν νηῒ κατήλυθον ἠδ' ἑτάροισι,</l>
    <l>πλέων ἐπὶ οἴνοπα πόντον ἐπ' ἀλλοθρόους ἀνθρώπους,</l>
    <l>ἐς Τεμέσην μετὰ χαλκόν, ἄγω δ' αἴθωνα σίδηρον.</l>
    <l>νηῦς δέ μοι ἥδ' ἕστηκεν ἐπ' ἀγροῦ νόσφι πόληος,</l>
    <l>ἐν λιμένι Ῥείθρῳ, ὑπὸ Νηΐῳ ὑλήεντι.</l>
    <l>ξεῖνοι δ' ἀλλήλων πατρώϊοι εὐχόμεθ' εἶναι</l>
    <l>ἐξ ἀρχῆς, εἴ πέρ τε γέροντ' εἴρηαι ἐπελθὼν</l>
    <l>Λαέρτην ἥρωα, τὸν οὐκέτι φασὶ πόλινδε</l>
    <l>ἔρχεσθ', ἀλλ' ἀπάνευθεν ἐπ' ἀγροῦ πήματα πάσχειν</l>
    <l>γρηῒ σὺν ἀμφιπόλῳ, ἥ οἱ βρῶσίν τε πόσιν τε</l>
    <l>παρτιθεῖ, εὖτ' ἄν μιν κάματος κατὰ γυῖα λάβῃσιν</l>
    <l>ἑρπύζοντ' ἀνὰ γουνὸν ἀλῳῆς οἰνοπέδοιο.</l>
    <l>νῦν δ' ἦλθον· δὴ γάρ μιν ἔφαντ' ἐπιδήμιον εἶναι,</l>
    <l>σὸν πατέρ'· ἀλλά νυ τόν γε θεοὶ βλάπτουσι κελεύθου.</l>
    <l>οὐ γάρ πω τέθνηκεν ἐπὶ χθονὶ δῖος Ὀδυσσεύς,</l>
    <l>ἀλλ' ἔτι που ζωὸς κατερύκεται εὐρέϊ πόντῳ,</l>
    <l>νήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν,</l>
    <l>ἄγριοι, οἵ που κεῖνον ἐρυκανόωσ' ἀέκοντα.</l>
    <l>αὐτὰρ νῦν τοι ἐγὼ μαντεύσομαι, ὡς ἐνὶ θυμῷ</l>
    <l>ἀθάνατοι βάλλουσι καὶ ὡς τελέεσθαι ὀΐω,</l>
    <l>οὔτε τι μάντις ἐὼν οὔτ' οἰωνῶν σάφα εἰδώς.</l>
    <l>οὔ τοι ἔτι δηρόν γε φίλης ἀπὸ πατρίδος αἴης</l>
    <l>ἔσσεται, οὐδ' εἴ πέρ τε σιδήρεα δέσματ' ἔχῃσι·</l>
    <l>φράσσεται ὥς κε νέηται, ἐπεὶ πολυμήχανός ἐστιν.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον,</l>
    <l>εἰ δὴ ἐξ αὐτοῖο τόσος πάϊς εἰς Ὀδυσῆος.</l>
    <l>αἰνῶς μὲν κεφαλήν τε καὶ ὄμματα καλὰ ἔοικας</l>
    <l>κείνῳ, ἐπεὶ θαμὰ τοῖον ἐμισγόμεθ' ἀλλήλοισι,</l>
    <l>πρίν γε τὸν ἐς Τροίην ἀναβήμεναι, ἔνθα περ ἄλλοι</l>
    <l>Ἀργείων οἱ ἄριστοι ἔβαν κοίλῃσ' ἐνὶ νηυσίν·</l>
    <l>ἐκ τοῦ δ' οὔτ' Ὀδυσῆα ἐγὼν ἴδον οὔτ' ἐμὲ κεῖνος.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</l>
    <l>μήτηρ μέν τέ μέ φησι τοῦ ἔμμεναι, αὐτὰρ ἐγώ γε</l>
    <l>οὐκ οἶδ'· οὐ γάρ πώ τις ἑὸν γόνον αὐτὸς ἀνέγνω.</l>
    <l>ὡς δὴ ἐγώ γ' ὄφελον μάκαρός νύ τευ ἔμμεναι υἱὸς</l>
    <l>ἀνέρος, ὃν κτεάτεσσιν ἑοῖσ' ἔπι γῆρας ἔτετμε.</l>
    <l>νῦν δ' ὃς ἀποτμότατος γένετο θνητῶν ἀνθρώπων,</l>
    <l>τοῦ μ' ἔκ φασι γενέσθαι, ἐπεὶ σύ με τοῦτ' ἐρεείνεις.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘οὐ μέν τοι γενεήν γε θεοὶ νώνυμνον ὀπίσσω</l>
    <l>θῆκαν, ἐπεὶ σέ γε τοῖον ἐγείνατο Πηνελόπεια.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον·</l>
    <l>τίς δαίς, τίς δὲ ὅμιλος ὅδ' ἔπλετο; τίπτε δέ σε χρεώ;</l>
    <l>εἰλαπίνη ἦε γάμος; ἐπεὶ οὐκ ἔρανος τάδε γ' ἐστίν,</l>
    <l>ὥς τέ μοι ὑβρίζοντες ὑπερφιάλως δοκέουσι</l>
    <l>δαίνυσθαι κατὰ δῶμα. νεμεσσήσαιτό κεν ἀνὴρ</l>
    <l>αἴσχεα πόλλ' ὁρόων, ὅς τις πινυτός γε μετέλθοι.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς,</l>
    <l>μέλλεν μέν ποτε οἶκος ὅδ' ἀφνειὸς καὶ ἀμύμων</l>
    <l>ἔμμεναι, ὄφρ' ἔτι κεῖνος ἀνὴρ ἐπιδήμιος ἦεν·</l>
    <l>νῦν δ' ἑτέρως ἐβόλοντο θεοὶ κακὰ μητιόωντες,</l>
    <l>οἳ κεῖνον μὲν ἄϊστον ἐποίησαν περὶ πάντων</l>
    <l>ἀνθρώπων, ἐπεὶ οὔ κε θανόντι περ ὧδ' ἀκαχοίμην,</l>
    <l>εἰ μετὰ οἷσ' ἑτάροισι δάμη Τρώων ἐνὶ δήμῳ,</l>
    <l>ἠὲ φίλων ἐν χερσίν, ἐπεὶ πόλεμον τολύπευσε.</l>
    <l>τῶ κέν οἱ τύμβον μὲν ἐποίησαν Παναχαιοί,</l>
    <l>ἠδέ κε καὶ ᾧ παιδὶ μέγα κλέος ἤρατ' ὀπίσσω.</l>
    <l>νῦν δέ μιν ἀκλειῶς Ἅρπυιαι ἀνηρέψαντο·</l>
    <l>οἴχετ' ἄϊστος ἄπυστος, ἐμοὶ δ' ὀδύνας τε γόους τε</l>
    <l>κάλλιπεν· οὐδέ τι κεῖνον ὀδυρόμενος στεναχίζω</l>
    <l>οἶον, ἐπεί νύ μοι ἄλλα θεοὶ κακὰ κήδε' ἔτευξαν.</l>
    <l>ὅσσοι γὰρ νήσοισιν ἐπικρατέουσιν ἄριστοι,</l>
    <l>Δουλιχίῳ τε Σάμῃ τε καὶ ὑλήεντι Ζακύνθῳ,</l>
    <l>ἠδ' ὅσσοι κραναὴν Ἰθάκην κάτα κοιρανέουσι,</l>
    <l>τόσσοι μητέρ' ἐμὴν μνῶνται, τρύχουσι δὲ οἶκον.</l>
    <l>ἡ δ' οὔτ' ἀρνεῖται στυγερὸν γάμον οὔτε τελευτὴν</l>
    <l>ποιῆσαι δύναται· τοὶ δὲ φθινύθουσιν ἔδοντες</l>
    <l>οἶκον ἐμόν· τάχα δή με διαῤῥαίσουσι καὶ αὐτόν.’</l>
    <l>τὸν δ' ἐπαλαστήσασα προσηύδα Παλλὰς Ἀθήνη·</l>
    <l>‘ὢ πόποι, ἦ δὴ πολλὸν ἀποιχομένου Ὀδυσῆος</l>
    <l>δεύῃ, ὅ κε μνηστῆρσιν ἀναιδέσι χεῖρας ἐφείη.</l>
    <l>εἰ γὰρ νῦν ἐλθὼν δόμου ἐν πρώτῃσι θύρῃσι</l>
    <l>σταίη, ἔχων πήληκα καὶ ἀσπίδα καὶ δύο δοῦρε,</l>
    <l>τοῖος ἐὼν οἷόν μιν ἐγὼ τὰ πρῶτ' ἐνόησα</l>
    <l>οἴκῳ ἐν ἡμετέρῳ πίνοντά τε τερπόμενόν τε,</l>
    <l>ἐξ Ἐφύρης ἀνιόντα παρ' Ἴλου Μερμερίδαο· -</l>
    <l>ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς</l>
    <l>φάρμακον ἀνδροφόνον διζήμενος, ὄφρα οἱ εἴη</l>
    <l>ἰοὺς χρίεσθαι χαλκήρεας· ἀλλ' ὁ μὲν οὔ οἱ</l>
    <l>δῶκεν, ἐπεί ῥα θεοὺς νεμεσίζετο αἰὲν ἐόντας,</l>
    <l>ἀλλὰ πατήρ οἱ δῶκεν ἐμός· φιλέεσκε γὰρ αἰνῶς· -</l>
    <l>τοῖος ἐὼν μνηστῆρσιν ὁμιλήσειεν Ὀδυσσεύς·</l>
    <l>πάντες κ' ὠκύμοροί τε γενοίατο πικρόγαμοί τε.</l>
    <l>ἀλλ' ἦ τοι μὲν ταῦτα θεῶν ἐν γούνασι κεῖται,</l>
    <l>ἤ κεν νοστήσας ἀποτείσεται, ἦε καὶ οὐκί,</l>
    <l>οἷσιν ἐνὶ μεγάροισι· σὲ δὲ φράζεσθαι ἄνωγα,</l>
    <l>ὅππως κε μνηστῆρας ἀπώσεαι ἐκ μεγάροιο.</l>
    <l>εἰ δ' ἄγε νῦν ξυνίει καὶ ἐμῶν ἐμπάζεο μύθων·</l>
    <l>αὔριον εἰς ἀγορὴν καλέσας ἥρωας Ἀχαιοὺς</l>
    <l>μῦθον πέφραδε πᾶσι, θεοὶ δ' ἐπὶ μάρτυροι ἔστων.</l>
    <l>μνηστῆρας μὲν ἐπὶ σφέτερα σκίδνασθαι ἄνωχθι,</l>
    <l>μητέρα δ', εἴ οἱ θυμὸς ἐφορμᾶται γαμέεσθαι,</l>
    <l>ἂψ ἴτω ἐς μέγαρον πατρὸς μέγα δυναμένοιο·</l>
    <l>οἱ δὲ γάμον τεύξουσι καὶ ἀρτυνέουσιν ἔεδνα</l>
    <l>πολλὰ μάλ', ὅσσα ἔοικε φίλης ἐπὶ παιδὸς ἕπεσθαι.</l>
    <l>σοὶ δ' αὐτῷ πυκινῶς ὑποθήσομαι, αἴ κε πίθηαι·</l>
    <l>νῆ' ἄρσας ἐρέτῃσιν ἐείκοσιν, ἥ τις ἀρίστη,</l>
    <l>ἔρχεο πευσόμενος πατρὸς δὴν οἰχομένοιο,</l>
    <l>ἤν τίς τοι εἴπῃσι βροτῶν, ἢ ὄσσαν ἀκούσῃς</l>
    <l>ἐκ Διός, ἥ τε μάλιστα φέρει κλέος ἀνθρώποισι.</l>
    <l>πρῶτα μὲν ἐς Πύλον ἐλθὲ καὶ εἴρεο Νέστορα δῖον,</l>
    <l>κεῖθεν δὲ Σπάρτηνδε παρὰ ξανθὸν Μενέλαον·</l>
    <l>ὃς γὰρ δεύτατος ἦλθεν Ἀχαιῶν χαλκοχιτώνων.</l>
    <l>εἰ μέν κεν πατρὸς βίοτον καὶ νόστον ἀκούσῃς,</l>
    <l>ἦ τ' ἂν τρυχόμενός περ ἔτι τλαίης ἐνιαυτόν·</l>
    <l>εἰ δέ κε τεθνηῶτος ἀκούσῃς μηδ' ἔτ' ἐόντος,</l>
    <l>νοστήσας δὴ ἔπειτα φίλην ἐς πατρίδα γαῖαν</l>
    <l>σῆμά τέ οἱ χεῦαι καὶ ἐπὶ κτέρεα κτερεΐξαι</l>
    <l>πολλὰ μάλ', ὅσσα ἔοικε, καὶ ἀνέρι μητέρα δοῦναι.</l>
    <l>αὐτὰρ ἐπὴν δὴ ταῦτα τελευτήσῃς τε καὶ ἕρξῃς,</l>
    <l>φράζεσθαι δὴ ἔπειτα κατὰ φρένα καὶ κατὰ θυμόν,</l>
    <l>ὅππως κε μνηστῆρας ἐνὶ μεγάροισι τεοῖσι</l>
    <l>κτείνῃς ἠὲ δόλῳ ἢ ἀμφαδόν· οὐδέ τί σε χρὴ</l>
    <l>νηπιάας ὀχέειν, ἐπεὶ οὐκέτι τηλίκος ἐσσί.</l>
    <l>ἦ οὐκ ἀΐεις οἷον κλέος ἔλλαβε δῖος Ὀρέστης</l>
    <l>πάντας ἐπ' ἀνθρώπους, ἐπεὶ ἔκτανε πατροφονῆα,</l>
    <l>Αἴγισθον δολόμητιν, ὅ οἱ πατέρα κλυτὸν ἔκτα;</l>
    <l>καὶ σύ, φίλος, μάλα γάρ σ' ὁρόω καλόν τε μέγαν τε,</l>
    <l>ἄλκιμος ἔσσ', ἵνα τίς σε καὶ ὀψιγόνων ἐῢ εἴπῃ.</l>
    <l>αὐτὰρ ἐγὼν ἐπὶ νῆα θοὴν κατελεύσομαι ἤδη</l>
    <l>ἠδ' ἑτάρους, οἵ πού με μάλ' ἀσχαλόωσι μένοντες·</l>
    <l>σοὶ δ' αὐτῷ μελέτω, καὶ ἐμῶν ἐμπάζεο μύθων.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘ξεῖν', ἦ τοι μὲν ταῦτα φίλα φρονέων ἀγορεύεις,</l>
    <l>ὥς τε πατὴρ ᾧ παιδί, καὶ οὔ ποτε λήσομαι αὐτῶν.</l>
    <l>ἀλλ' ἄγε νῦν ἐπίμεινον, ἐπειγόμενός περ ὁδοῖο,</l>
    <l>ὄφρα λοεσσάμενός τε τεταρπόμενός τε φίλον κῆρ</l>
    <l>δῶρον ἔχων ἐπὶ νῆα κίῃς, χαίρων ἐνὶ θυμῷ,</l>
    <l>τιμῆεν, μάλα καλόν, ὅ τοι κειμήλιον ἔσται</l>
    <l>ἐξ ἐμεῦ, οἷα φίλοι ξεῖνοι ξείνοισι διδοῦσι.’</l>
    <l>τὸν δ' ἠμείβετ' ἔπειτα θεὰ γλαυκῶπις Ἀθήνη·</l>
    <l>‘μή μ' ἔτι νῦν κατέρυκε, λιλαιόμενόν περ ὁδοῖο·</l>
    <l>δῶρον δ' ὅττι κέ μοι δοῦναι φίλον ἦτορ ἀνώγῃ,</l>
    <l>αὖτις ἀνερχομένῳ δόμεναι οἶκόνδε φέρεσθαι,</l>
    <l>καὶ μάλα καλὸν ἑλών· σοὶ δ' ἄξιον ἔσται ἀμοιβῆς.’</l>
    <l>ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη,</l>
    <l>ὄρνις δ' ὣς ἀνόπαια διέπτατο· τῷ δ' ἐνὶ θυμῷ</l>
    <l>θῆκε μένος καὶ θάρσος, ὑπέμνησέν τέ ἑ πατρὸς</l>
    <l>μᾶλλον ἔτ' ἢ τὸ πάροιθεν. ὁ δὲ φρεσὶν ᾗσι νοήσας</l>
    <l>θάμβησεν κατὰ θυμόν· ὀΐσατο γὰρ θεὸν εἶναι.</l>
    <l>αὐτίκα δὲ μνηστῆρας ἐπῴχετο ἰσόθεος φώς.</l>
    <l>τοῖσι δ' ἀοιδὸς ἄειδε περικλυτός, οἱ δὲ σιωπῇ</l>
    <l>εἵατ' ἀκούοντες· ὁ δ' Ἀχαιῶν νόστον ἄειδε</l>
    <l>λυγρόν, ὃν ἐκ Τροίης ἐπετείλατο Παλλὰς Ἀθήνη.</l>
    <l>τοῦ δ' ὑπερωϊόθεν φρεσὶ σύνθετο θέσπιν ἀοιδὴν</l>
    <l>κούρη Ἰκαρίοιο, περίφρων Πηνελόπεια·</l>
    <l>κλίμακα δ' ὑψηλὴν κατεβήσετο οἷο δόμοιο,</l>
    <l>οὐκ οἴη, ἅμα τῇ γε καὶ ἀμφίπολοι δύ' ἕποντο.</l>
    <l>ἡ δ' ὅτε δὴ μνηστῆρας ἀφίκετο δῖα γυναικῶν,</l>
    <l>στῆ ῥα παρὰ σταθμὸν τέγεος πύκα ποιητοῖο,</l>
    <l>ἄντα παρειάων σχομένη λιπαρὰ κρήδεμνα·</l>
    <l>ἀμφίπολος δ' ἄρα οἱ κεδνὴ ἑκάτερθε παρέστη.</l>
    <l>δακρύσασα δ' ἔπειτα προσηύδα θεῖον ἀοιδόν·</l>
    <l>‘Φήμιε, πολλὰ γὰρ ἄλλα βροτῶν θελκτήρια οἶδας</l>
    <l>ἔργ' ἀνδρῶν τε θεῶν τε, τά τε κλείουσιν ἀοιδοί·</l>
    <l>τῶν ἕν γέ σφιν ἄειδε παρήμενος, οἱ δὲ σιωπῇ</l>
    <l>οἶνον πινόντων· ταύτης δ' ἀποπαύε' ἀοιδῆς</l>
    <l>λυγρῆς, ἥ τέ μοι αἰὲν ἐνὶ στήθεσσι φίλον κῆρ</l>
    <l>τείρει, ἐπεί με μάλιστα καθίκετο πένθος ἄλαστον.</l>
    <l>τοίην γὰρ κεφαλὴν ποθέω μεμνημένη αἰεὶ</l>
    <l>ἀνδρός, τοῦ κλέος εὐρὺ καθ' Ἑλλάδα καὶ μέσον Ἄργος.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘μῆτερ ἐμή, τί τ' ἄρα φθονέεις ἐρίηρον ἀοιδὸν</l>
    <l>τέρπειν ὅππῃ οἱ νόος ὄρνυται; οὔ νύ τ' ἀοιδοὶ</l>
    <l>αἴτιοι, ἀλλά ποθι Ζεὺς αἴτιος, ὅς τε δίδωσιν</l>
    <l>ἀνδράσιν ἀλφηστῇσιν ὅπως ἐθέλῃσιν ἑκάστῳ.</l>
    <l>τούτῳ δ' οὐ νέμεσις Δαναῶν κακὸν οἶτον ἀείδειν·</l>
    <l>τὴν γὰρ ἀοιδὴν μᾶλλον ἐπικλείουσ' ἄνθρωποι,</l>
    <l>ἥ τις ἀϊόντεσσι νεωτάτη ἀμφιπέληται.</l>
    <l>σοὶ δ' ἐπιτολμάτω κραδίη καὶ θυμὸς ἀκούειν·</l>
    <l>οὐ γὰρ Ὀδυσσεὺς οἶος ἀπώλεσε νόστιμον ἦμαρ</l>
    <l>ἐν Τροίῃ, πολλοὶ δὲ καὶ ἄλλοι φῶτες ὄλοντο.</l>
    <l>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε,</l>
    <l>ἱστόν τ' ἠλακάτην τε, καὶ ἀμφιπόλοισι κέλευε</l>
    <l>ἔργον ἐποίχεσθαι· μῦθος δ' ἄνδρεσσι μελήσει</l>
    <l>πᾶσι, μάλιστα δ' ἐμοί· τοῦ γὰρ κράτος ἔστ' ἐνὶ οἴκῳ.’</l>
    <l>ἡ μὲν θαμβήσασα πάλιν οἶκόνδε βεβήκει·</l>
    <l>παιδὸς γὰρ μῦθον πεπνυμένον ἔνθετο θυμῷ.</l>
    <l>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ</l>
    <l>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον</l>
    <l>ἡδὺν ἐπὶ βλεφάροισι βάλε γλαυκῶπις Ἀθήνη.</l>
    <l>μνηστῆρες δ' ὁμάδησαν ἀνὰ μέγαρα σκιόεντα·</l>
    <l>πάντες δ' ἠρήσαντο παραὶ λεχέεσσι κλιθῆναι.</l>
    <l>τοῖσι δὲ Τηλέμαχος πεπνυμένος ἤρχετο μύθων·</l>
    <l>‘μητρὸς ἐμῆς μνηστῆρες, ὑπέρβιον ὕβριν ἔχοντες,</l>
    <l>νῦν μὲν δαινύμενοι τερπώμεθα, μηδὲ βοητὺς</l>
    <l>ἔστω, ἐπεὶ τό γε καλὸν ἀκουέμεν ἐστὶν ἀοιδοῦ</l>
    <l>τοιοῦδ' οἷος ὅδ' ἐστί, θεοῖσ' ἐναλίγκιος αὐδήν.</l>
    <l>ἠῶθεν δ' ἀγορήνδε καθεζώμεσθα κιόντες</l>
    <l>πάντες, ἵν' ὕμιν μῦθον ἀπηλεγέως ἀποείπω,</l>
    <l>ἐξιέναι μεγάρων· ἄλλας δ' ἀλεγύνετε δαῖτας,</l>
    <l>ὑμὰ κτήματ' ἔδοντες, ἀμειβόμενοι κατὰ οἴκους.</l>
    <l>εἰ δ' ὕμιν δοκέει τόδε λωΐτερον καὶ ἄμεινον</l>
    <l>ἔμμεναι, ἀνδρὸς ἑνὸς βίοτον νήποινον ὀλέσθαι,</l>
    <l>κείρετ'· ἐγὼ δὲ θεοὺς ἐπιβώσομαι αἰὲν ἐόντας,</l>
    <l>αἴ κέ ποθι Ζεὺς δῷσι παλίντιτα ἔργα γενέσθαι·</l>
    <l>νήποινοί κεν ἔπειτα δόμων ἔντοσθεν ὄλοισθε.’</l>
    <l>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες</l>
    <l>Τηλέμαχον θαύμαζον, ὃ θαρσαλέως ἀγόρευε.</l>
    <l>τὸν δ' αὖτ' Ἀντίνοος προσέφη, Εὐπείθεος υἱός·</l>
    <l>‘Τηλέμαχ', ἦ μάλα δή σε διδάσκουσιν θεοὶ αὐτοὶ</l>
    <l>ὑψαγόρην τ' ἔμεναι καὶ θαρσαλέως ἀγορεύειν.</l>
    <l>μὴ σέ γ' ἐν ἀμφιάλῳ Ἰθάκῃ βασιλῆα Κρονίων</l>
    <l>ποιήσειεν, ὅ τοι γενεῇ πατρώϊόν ἐστιν.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Ἀντίνο', εἴ πέρ μοι καὶ ἀγάσσεαι ὅττι κεν εἴπω,</l>
    <l>καί κεν τοῦτ' ἐθέλοιμι Διός γε διδόντος ἀρέσθαι.</l>
    <l>ἦ φῂς τοῦτο κάκιστον ἐν ἀνθρώποισι τετύχθαι;</l>
    <l>οὐ μὲν γάρ τι κακὸν βασιλευέμεν· αἶψά τέ οἱ δῶ</l>
    <l>ἀφνειὸν πέλεται καὶ τιμηέστερος αὐτός.</l>
    <l>ἀλλ' ἦ τοι βασιλῆες Ἀχαιῶν εἰσὶ καὶ ἄλλοι</l>
    <l>πολλοὶ ἐν ἀμφιάλῳ Ἰθάκῃ, νέοι ἠδὲ παλαιοί,</l>
    <l>τῶν κέν τις τόδ' ἔχῃσιν, ἐπεὶ θάνε δῖος Ὀδυσσεύς·</l>
    <l>αὐτὰρ ἐγὼν οἴκοιο ἄναξ ἔσομ' ἡμετέροιο</l>
    <l>καὶ δμώων, οὕς μοι ληΐσσατο δῖος Ὀδυσσεύς.’</l>
    <l>τὸν δ' αὖτ' Εὐρύμαχος, Πολύβου πάϊς, ἀντίον ηὔδα·</l>
    <l>‘Τηλέμαχ', ἦ τοι ταῦτα θεῶν ἐν γούνασι κεῖται,</l>
    <l>ὅς τις ἐν ἀμφιάλῳ Ἰθάκῃ βασιλεύσει Ἀχαιῶν·</l>
    <l>κτήματα δ' αὐτὸς ἔχοις καὶ δώμασι σοῖσιν ἀνάσσοις.</l>
    <l>μὴ γὰρ ὅ γ' ἔλθοι ἀνήρ, ὅς τίς σ' ἀέκοντα βίηφι</l>
    <l>κτήματ' ἀποῤῥαίσει', Ἰθάκης ἔτι ναιεταούσης.</l>
    <l>ἀλλ' ἐθέλω σε, φέριστε, περὶ ξείνοιο ἐρέσθαι,</l>
    <l>ὁππόθεν οὗτος ἀνήρ· ποίης δ' ἐξ εὔχεται εἶναι</l>
    <l>γαίης; ποῦ δέ νύ οἱ γενεὴ καὶ πατρὶς ἄρουρα;</l>
    <l>ἠέ τιν' ἀγγελίην πατρὸς φέρει ἐρχομένοιο,</l>
    <l>ἦ ἑὸν αὐτοῦ χρεῖος ἐελδόμενος τόδ' ἱκάνει;</l>
    <l>οἷον ἀναΐξας ἄφαρ οἴχεται, οὐδ' ὑπέμεινε</l>
    <l>γνώμεναι· οὐ μὲν γάρ τι κακῷ εἰς ὦπα ἐῴκει.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Εὐρύμαχ', ἦ τοι νόστος ἀπώλετο πατρὸς ἐμοῖο·</l>
    <l>οὔτ' οὖν ἀγγελίῃ ἔτι πείθομαι, εἴ ποθεν ἔλθοι,</l>
    <l>οὔτε θεοπροπίης ἐμπάζομαι, ἥν τινα μήτηρ</l>
    <l>ἐς μέγαρον καλέσασα θεοπρόπον ἐξερέηται.</l>
    <l>ξεῖνος δ' οὗτος ἐμὸς πατρώϊος ἐκ Τάφου ἐστί,</l>
    <l>Μέντης δ' Ἀγχιάλοιο δαΐφρονος εὔχεται εἶναι</l>
    <l>υἱός, ἀτὰρ Ταφίοισι φιληρέτμοισιν ἀνάσσει.’</l>
    <l>ὣς φάτο Τηλέμαχος, φρεσὶ δ' ἀθανάτην θεὸν ἔγνω.</l>
    <l>οἱ δ' εἰς ὀρχηστύν τε καὶ ἱμερόεσσαν ἀοιδὴν</l>
    <l>τρεψάμενοι τέρποντο, μένον δ' ἐπὶ ἕσπερον ἐλθεῖν.</l>
    <l>τοῖσι δὲ τερπομένοισι μέλας ἐπὶ ἕσπερος ἦλθε·</l>
    <l>δὴ τότε κακκείοντες ἔβαν οἶκόνδε ἕκαστος.</l>
    <l>Τηλέμαχος δ', ὅθι οἱ θάλαμος περικαλλέος αὐλῆς</l>
    <l>ὑψηλὸς δέδμητο, περισκέπτῳ ἐνὶ χώρῳ,</l>
    <l>ἔνθ' ἔβη εἰς εὐνὴν πολλὰ φρεσὶ μερμηρίζων.</l>
    <l>τῷ δ' ἄρ' ἅμ' αἰθομένας δαΐδας φέρε κεδνὰ ἰδυῖα</l>
    <l>Εὐρύκλει', Ὦπος θυγάτηρ Πεισηνορίδαο,</l>
    <l>τήν ποτε Λαέρτης πρίατο κτεάτεσσιν ἑοῖσι,</l>
    <l>πρωθήβην ἔτ' ἐοῦσαν, ἐεικοσάβοια δ' ἔδωκεν,</l>
    <l>ἶσα δέ μιν κεδνῇ ἀλόχῳ τίεν ἐν μεγάροισιν,</l>
    <l>εὐνῇ δ' οὔ ποτ' ἔμικτο, χόλον δ' ἀλέεινε γυναικός·</l>
    <l>ἥ οἱ ἅμ' αἰθομένας δαΐδας φέρε καί ἑ μάλιστα</l>
    <l>δμῳάων φιλέεσκε καὶ ἔτρεφε τυτθὸν ἐόντα.</l>
    <l>ὤϊξεν δὲ θύρας θαλάμου πύκα ποιητοῖο,</l>
    <l>ἕζετο δ' ἐν λέκτρῳ, μαλακὸν δ' ἔκδυνε χιτῶνα·</l>
    <l>καὶ τὸν μὲν γραίης πυκιμηδέος ἔμβαλε χερσίν.</l>
    <l>ἡ μὲν τὸν πτύξασα καὶ ἀσκήσασα χιτῶνα,</l>
    <l>πασσάλῳ ἀγκρεμάσασα παρὰ τρητοῖσι λέχεσσι,</l>
    <l>βῆ ῥ' ἴμεν ἐκ θαλάμοιο, θύρην δ' ἐπέρυσσε κορώνῃ</l>
    <l>ἀργυρέῃ, ἐπὶ δὲ κληῗδ' ἐτάνυσσεν ἱμάντι.</l>
    <l>ἔνθ' ὅ γε παννύχιος, κεκαλυμμένος οἰὸς ἀώτῳ,</l>
    <l>βούλευε φρεσὶν ᾗσιν ὁδόν, τὴν πέφραδ' Ἀθήνη.</l>
  </verse>
  <chapter label="Ῥαψωδία β">Ῥαψωδία β</chapter>
  <verse ln="1">
    <l>Ἦμος δ' ἠριγένεια φάνη ῥοδοδάκτυλος Ἠώς,</l>
    <l>ὤρνυτ' ἄρ' ἐξ εὐνῆφιν Ὀδυσσῆος φίλος υἱός,</l>
    <l>εἵματα ἑσσάμενος, περὶ δὲ ξίφος ὀξὺ θέτ' ὤμῳ,</l>
    <l>ποσσὶ δ' ὑπὸ λιπαροῖσιν ἐδήσατο καλὰ πέδιλα,</l>
    <l>βῆ δ' ἴμεν ἐκ θαλάμοιο θεῷ ἐναλίγκιος ἄντην.</l>
    <l>αἶψα δὲ κηρύκεσσι λιγυφθόγγοισι κέλευσε</l>
    <l>κηρύσσειν ἀγορήνδε κάρη κομόωντας Ἀχαιούς.</l>
    <l>οἱ μὲν ἐκήρυσσον, τοὶ δ' ἠγείροντο μάλ' ὦκα.</l>
    <l>αὐτὰρ ἐπεί ῥ' ἤγερθεν ὁμηγερέες τ' ἐγένοντο,</l>
    <l>βῆ ῥ' ἴμεν εἰς ἀγορήν, παλάμῃ δ' ἔχε χάλκεον ἔγχος,</l>
    <l>οὐκ οἶος, ἅμα τῷ γε δύω κύνες ἀργοὶ ἕποντο.</l>
    <l>θεσπεσίην δ' ἄρα τῷ γε χάριν κατέχευεν Ἀθήνη·</l>
    <l>τὸν δ' ἄρα πάντες λαοὶ ἐπερχόμενον θηεῦντο.</l>
    <l>ἕζετο δ' ἐν πατρὸς θώκῳ, εἶξαν δὲ γέροντες.</l>
    <l>τοῖσι δ' ἔπειθ' ἥρως Αἰγύπτιος ἦρχ' ἀγορεύειν,</l>
    <l>ὃς δὴ γήραϊ κυφὸς ἔην καὶ μυρία ᾔδη.</l>
    <l>καὶ γὰρ τοῦ φίλος υἱὸς ἅμ' ἀντιθέῳ Ὀδυσῆϊ</l>
    <l>Ἴλιον εἰς εὔπωλον ἔβη κοίλῃσ' ἐνὶ νηυσίν,</l>
    <l>Ἄντιφος αἰχμητής· τὸν δ' ἄγριος ἔκτανε Κύκλωψ</l>
    <l>ἐν σπῆϊ γλαφυρῷ, πύματον δ' ὁπλίσσατο δόρπον.</l>
    <l>τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,</l>
    <l>Εὐρύνομος, δύο δ' αἰὲν ἔχον πατρώϊα ἔργα·</l>
    <l>ἀλλ' οὐδ' ὧς τοῦ λήθετ' ὀδυρόμενος καὶ ἀχεύων.</l>
    <l>τοῦ ὅ γε δάκρυ χέων ἀγορήσατο καὶ μετέειπε·</l>
    <l>‘κέκλυτε δὴ νῦν μευ, Ἰθακήσιοι, ὅττι κεν εἴπω.</l>
    <l>οὔτε ποθ' ἡμετέρη ἀγορὴ γένετ' οὔτε θόωκος</l>
    <l>ἐξ οὗ Ὀδυσσεὺς δῖος ἔβη κοίλῃσ' ἐνὶ νηυσί.</l>
    <l>νῦν δὲ τίς ὧδ' ἤγειρε; τίνα χρειὼ τόσον ἵκει</l>
    <l>ἠὲ νέων ἀνδρῶν ἢ οἳ προγενέστεροί εἰσιν;</l>
    <l>ἠέ τιν' ἀγγελίην στρατοῦ ἔκλυεν ἐρχομένοιο,</l>
    <l>ἥν χ' ἥμιν σάφα εἴποι, ὅτε πρότερός γε πύθοιτο;</l>
    <l>ἦέ τι δήμιον ἄλλο πιφαύσκεται ἠδ' ἀγορεύει;</l>
    <l>ἐσθλός μοι δοκεῖ εἶναι, ὀνήμενος. εἴθε οἱ αὐτῷ</l>
    <l>Ζεὺς ἀγαθὸν τελέσειεν, ὅ τι φρεσὶν ᾗσι μενοινᾷ.’</l>
    <l>ὣς φάτο, χαῖρε δὲ φήμῃ Ὀδυσσῆος φίλος υἱός,</l>
    <l>οὐδ' ἄρ' ἔτι δὴν ἧστο, μενοίνησεν δ' ἀγορεύειν,</l>
    <l>στῆ δὲ μέσῃ ἀγορῇ· σκῆπτρον δέ οἱ ἔμβαλε χειρὶ</l>
    <l>κῆρυξ Πεισήνωρ, πεπνυμένα μήδεα εἰδώς.</l>
    <l>πρῶτον ἔπειτα γέροντα καθαπτόμενος προσέειπεν·</l>
    <l>‘ὦ γέρον, οὐχ ἑκὰς οὗτος ἀνήρ, τάχα δ' εἴσεαι αὐτός,</l>
    <l>ὃς λαὸν ἤγειρα· μάλιστα δέ μ' ἄλγος ἱκάνει.</l>
    <l>οὔτε τιν' ἀγγελίην στρατοῦ ἔκλυον ἐρχομένοιο,</l>
    <l>ἥν χ' ὕμιν σάφα εἴπω, ὅτε πρότερός γε πυθοίμην,</l>
    <l>οὔτε τι δήμιον ἄλλο πιφαύσκομαι οὐδ' ἀγορεύω,</l>
    <l>ἀλλ' ἐμὸν αὐτοῦ χρεῖος, ὅ μοι κακὰ ἔμπεσεν οἴκῳ,</l>
    <l>δοιά· τὸ μὲν πατέρ' ἐσθλὸν ἀπώλεσα, ὅς ποτ' ἐν ὑμῖν</l>
    <l>τοίσδεσσιν βασίλευε, πατὴρ δ' ὣς ἤπιος ἦεν·</l>
    <l>νῦν δ' αὖ καὶ πολὺ μεῖζον, ὃ δὴ τάχα οἶκον ἅπαντα</l>
    <l>πάγχυ διαῤῥαίσει, βίοτον δ' ἀπὸ πάμπαν ὀλέσσει.</l>
    <l>μητέρι μοι μνηστῆρες ἐπέχραον οὐκ ἐθελούσῃ,</l>
    <l>τῶν ἀνδρῶν φίλοι υἷες οἳ ἐνθάδε γ' εἰσὶν ἄριστοι,</l>
    <l>οἳ πατρὸς μὲν ἐς οἶκον ἀπεῤῥίγασι νέεσθαι</l>
    <l>Ἰκαρίου, ὅς κ' αὐτὸς ἐεδνώσαιτο θύγατρα,</l>
    <l>δοίη δ' ᾧ κ' ἐθέλοι καί οἱ κεχαρισμένος ἔλθοι·</l>
    <l>οἱ δ' εἰς ἡμετέρου πωλεύμενοι ἤματα πάντα,</l>
    <l>βοῦς ἱερεύοντες καὶ ὄϊς καὶ πίονας αἶγας,</l>
    <l>εἰλαπινάζουσιν πίνουσί τε αἴθοπα οἶνον</l>
    <l>μαψιδίως· τὰ δὲ πολλὰ κατάνεται. οὐ γὰρ ἔπ' ἀνήρ,</l>
    <l>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</l>
    <l>ἡμεῖς δ' οὔ νύ τι τοῖοι ἀμυνέμεν· ἦ καὶ ἔπειτα</l>
    <l>λευγαλέοι τ' ἐσόμεσθα καὶ οὐ δεδαηκότες ἀλκήν.</l>
    <l>ἦ τ' ἂν ἀμυναίμην, εἴ μοι δύναμίς γε παρείη·</l>
    <l>οὐ γὰρ ἔτ' ἀνσχετὰ ἔργα τετεύχαται, οὐδ' ἔτι καλῶς</l>
    <l>οἶκος ἐμὸς διόλωλε· νεμεσσήθητε καὶ αὐτοί,</l>
    <l>ἄλλους τ' αἰδέσθητε περικτίονας ἀνθρώπους,</l>
    <l>οἳ περιναιετάουσι· θεῶν δ' ὑποδείσατε μῆνιν,</l>
    <l>μή τι μεταστρέψωσιν ἀγασσάμενοι κακὰ ἔργα.</l>
    <l>λίσσομαι ἠμὲν Ζηνὸς Ὀλυμπίου ἠδὲ Θέμιστος,</l>
    <l>ἥ τ' ἀνδρῶν ἀγορὰς ἠμὲν λύει ἠδὲ καθίζει·</l>
    <l>σχέσθε, φίλοι, καί μ' οἶον ἐάσατε πένθεϊ λυγρῷ</l>
    <l>τείρεσθ', εἰ μή πού τι πατὴρ ἐμὸς ἐσθλὸς Ὀδυσσεὺς</l>
    <l>δυσμενέων κάκ' ἔρεξεν ἐϋκνήμιδας Ἀχαιούς,</l>
    <l>τῶν μ' ἀποτεινύμενοι κακὰ ῥέζετε δυσμενέοντες,</l>
    <l>τούτους ὀτρύνοντες. ἐμοὶ δέ κε κέρδιον εἴη</l>
    <l>ὑμέας ἐσθέμεναι κειμήλιά τε πρόβασίν τε·</l>
    <l>εἴ χ' ὑμεῖς γε φάγοιτε, τάχ' ἄν ποτε καὶ τίσις εἴη·</l>
    <l>τόφρα γὰρ ἂν κατὰ ἄστυ ποτιπτυσσοίμεθα μύθῳ</l>
    <l>χρήματ' ἀπαιτίζοντες, ἕως κ' ἀπὸ πάντα δοθείη·</l>
    <l>νῦν δέ μοι ἀπρήκτους ὀδύνας ἐμβάλλετε θυμῷ.’</l>
    <l>ὣς φάτο χωόμενος, ποτὶ δὲ σκῆπτρον βάλε γαίῃ,</l>
    <l>δάκρυ' ἀναπρήσας· οἶκτος δ' ἕλε λαὸν ἅπαντα.</l>
    <l>ἔνθ' ἄλλοι μὲν πάντες ἀκὴν ἔσαν, οὐδέ τις ἔτλη</l>
    <l>Τηλέμαχον μύθοισιν ἀμείψασθαι χαλεποῖσιν·</l>
    <l>Ἀντίνοος δέ μιν οἶος ἀμειβόμενος προσέειπε·</l>
    <l>‘Τηλέμαχ' ὑψαγόρη, μένος ἄσχετε, ποῖον ἔειπες</l>
    <l>ἡμέας αἰσχύνων, ἐθέλοις δέ κε μῶμον ἀνάψαι.</l>
    <l>σοὶ δ' οὔ τι μνηστῆρες Ἀχαιῶν αἴτιοί εἰσιν,</l>
    <l>ἀλλὰ φίλη μήτηρ, ἥ τοι περὶ κέρδεα οἶδεν.</l>
    <l>ἤδη γὰρ τρίτον ἐστὶν ἔτος, τάχα δ' εἶσι τέταρτον,</l>
    <l>ἐξ οὗ ἀτέμβει θυμὸν ἐνὶ στήθεσσιν Ἀχαιῶν.</l>
    <l>πάντας μέν ῥ' ἔλπει, καὶ ὑπίσχεται ἀνδρὶ ἑκάστῳ,</l>
    <l>ἀγγελίας προϊεῖσα· νόος δέ οἱ ἄλλα μενοινᾷ.</l>
    <l>ἡ δὲ δόλον τόνδ' ἄλλον ἐνὶ φρεσὶ μερμήριξε·</l>
    <l>στησαμένη μέγαν ἱστὸν ἐνὶ μεγάροισιν ὕφαινε,</l>
    <l>λεπτὸν καὶ περίμετρον· ἄφαρ δ' ἡμῖν μετέειπε·</l>
    <l>κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,</l>
    <l>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος</l>
    <l>ἐκτελέσω, μή μοι μεταμώνια νήματ' ὄληται,</l>
    <l>Λαέρτῃ ἥρωϊ ταφήϊον, εἰς ὅτε κέν μιν</l>
    <l>μοῖρ' ὀλοὴ καθέλῃσι τανηλεγέος θανάτοιο,</l>
    <l>μή τίς μοι κατὰ δῆμον Ἀχαιϊάδων νεμεσήσῃ,</l>
    <l>αἴ κεν ἄτερ σπείρου κεῖται πολλὰ κτεατίσσας.</l>
    <l>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.</l>
    <l>ἔνθα καὶ ἠματίη μὲν ὑφαίνεσκεν μέγαν ἱστόν,</l>
    <l>νύκτας δ' ἀλλύεσκεν, ἐπὴν δαΐδας παραθεῖτο.</l>
    <l>ὣς τρίετες μὲν ἔληθε δόλῳ καὶ ἔπειθεν Ἀχαιούς·</l>
    <l>ἀλλ' ὅτε τέτρατον ἦλθεν ἔτος καὶ ἐπήλυθον ὧραι,</l>
    <l>καὶ τότε δή τις ἔειπε γυναικῶν, ἣ σάφα ᾔδη,</l>
    <l>καὶ τήν γ' ἀλλύουσαν ἐφεύρομεν ἀγλαὸν ἱστόν.</l>
    <l>ὣς τὸ μὲν ἐξετέλεσσε καὶ οὐκ ἐθέλουσ', ὑπ' ἀνάγκης·</l>
    <l>σοὶ δ' ὧδε μνηστῆρες ὑποκρίνονται, ἵν' εἰδῇς</l>
    <l>αὐτὸς σῷ θυμῷ, εἰδῶσι δὲ πάντες Ἀχαιοί·</l>
    <l>μητέρα σὴν ἀπόπεμψον, ἄνωχθι δέ μιν γαμέεσθαι</l>
    <l>τῷ ὅτεῴ τε πατὴρ κέλεται καὶ ἁνδάνει αὐτῇ.</l>
    <l>εἰ δ' ἔτ' ἀνιήσει γε πολὺν χρόνον υἷας Ἀχαιῶν,</l>
    <l>τὰ φρονέουσ' ἀνὰ θυμόν, ἅ οἱ περὶ δῶκεν Ἀθήνη,</l>
    <l>ἔργα τ' ἐπίστασθαι περικαλλέα καὶ φρένας ἐσθλὰς</l>
    <l>κέρδεά θ', οἷ' οὔ πώ τιν' ἀκούομεν οὐδὲ παλαιῶν,</l>
    <l>τάων αἳ πάρος ἦσαν ἐϋπλοκαμῖδες Ἀχαιαί,</l>
    <l>Τυρώ τ' Ἀλκμήνη τε ἐϋστέφανός τε Μυκήνη·</l>
    <l>τάων οὔ τις ὁμοῖα νοήματα Πηνελοπείῃ</l>
    <l>ᾔδη· ἀτὰρ μὲν τοῦτό γ' ἐναίσιμον οὐκ ἐνόησε. -</l>
    <l>τόφρα γὰρ οὖν βίοτόν τε τεὸν καὶ κτήματ' ἔδονται,</l>
    <l>ὄφρα κε κείνη τοῦτον ἔχῃ νόον, ὅν τινά οἱ νῦν</l>
    <l>ἐν στήθεσσι τιθεῖσι θεοί· μέγα μὲν κλέος αὐτῇ</l>
    <l>ποιεῖτ', αὐτὰρ σοί γε ποθὴν πολέος βιότοιο.</l>
    <l>ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ,</l>
    <l>πρίν γ' αὐτὴν γήμασθαι Ἀχαιῶν ᾧ κ' ἐθέλῃσι.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Ἀντίνο', οὔ πως ἔστι δόμων ἀέκουσαν ἀπῶσαι</l>
    <l>ἥ μ' ἔτεχ', ἥ μ' ἔθρεψε, πατὴρ δ' ἐμὸς ἄλλοθι γαίης,</l>
    <l>ζώει ὅ γ' ἦ τέθνηκε· κακὸν δέ με πόλλ' ἀποτίνειν</l>
    <l>Ἰκαρίῳ, αἴ κ' αὐτὸς ἑκὼν ἀπὸ μητέρα πέμψω.</l>
    <l>ἐκ γὰρ τοῦ πατρὸς κακὰ πείσομαι, ἄλλα δὲ δαίμων</l>
    <l>δώσει, ἐπεὶ μήτηρ στυγερὰς ἀρήσετ' ἐρινῦς</l>
    <l>οἴκου ἀπερχομένη· νέμεσις δέ μοι ἐξ ἀνθρώπων</l>
    <l>ἔσσεται· ὣς οὐ τοῦτον ἐγώ ποτε μῦθον ἐνίψω.</l>
    <l>ὑμέτερος δ' εἰ μὲν θυμὸς νεμεσίζεται αὐτῶν,</l>
    <l>ἔξιτέ μοι μεγάρων, ἄλλας δ' ἀλεγύνετε δαῖτας</l>
    <l>ὑμὰ κτήματ' ἔδοντες ἀμειβόμενοι κατὰ οἴκους.</l>
    <l>εἰ δ' ὕμιν δοκέει τόδε λωΐτερον καὶ ἄμεινον</l>
    <l>ἔμμεναι, ἀνδρὸς ἑνὸς βίοτον νήποινον ὀλέσθαι,</l>
    <l>κείρετ'· ἐγὼ δὲ θεοὺς ἐπιβώσομαι αἰὲν ἐόντας,</l>
    <l>αἴ κέ ποθι Ζεὺς δῷσι παλίντιτα ἔργα γενέσθαι·</l>
    <l>νήποινοί κεν ἔπειτα δόμων ἔντοσθεν ὄλοισθε.’</l>
    <l>ὣς φάτο Τηλέμαχος, τῷ δ' αἰετὼ εὐρύοπα Ζεὺς</l>
    <l>ὑψόθεν ἐκ κορυφῆς ὄρεος προέηκε πέτεσθαι.</l>
    <l>τὼ δ' ἕως μέν ῥ' ἐπέτοντο μετὰ πνοιῇσ' ἀνέμοιο,</l>
    <l>πλησίω ἀλλήλοισι τιταινομένω πτερύγεσσιν·</l>
    <l>ἀλλ' ὅτε δὴ μέσσην ἀγορὴν πολύφημον ἱκέσθην,</l>
    <l>ἔνθ' ἐπιδινηθέντε τιναξάσθην πτερὰ πυκνά,</l>
    <l>ἐς δ' ἰδέτην πάντων κεφαλάς, ὄσσοντο δ' ὄλεθρον·</l>
    <l>δρυψαμένω δ' ὀνύχεσσι παρειὰς ἀμφί τε δειρὰς</l>
    <l>δεξιὼ ἤϊξαν διά τ' οἰκία καὶ πόλιν αὐτῶν.</l>
    <l>θάμβησαν δ' ὄρνιθας, ἐπεὶ ἴδον ὀφθαλμοῖσιν·</l>
    <l>ὥρμηναν δ' ἀνὰ θυμὸν ἅ περ τελέεσθαι ἔμελλον.</l>
    <l>τοῖσι δὲ καὶ μετέειπε γέρων ἥρως Ἁλιθέρσης</l>
    <l>Μαστορίδης· ὁ γὰρ οἶος ὁμηλικίην ἐκέκαστο</l>
    <l>ὄρνιθας γνῶναι καὶ ἐναίσιμα μυθήσασθαι·</l>
    <l>ὅ σφιν ἐῢ φρονέων ἀγορήσατο καὶ μετέειπε·</l>
    <l>‘κέκλυτε δὴ νῦν μευ, Ἰθακήσιοι, ὅττι κεν εἴπω·</l>
    <l>μνηστῆρσιν δὲ μάλιστα πιφαυσκόμενος τάδε εἴρω.</l>
    <l>τοῖσιν γὰρ μέγα πῆμα κυλίνδεται· οὐ γὰρ Ὀδυσσεὺς</l>
    <l>δὴν ἀπάνευθε φίλων ὧν ἔσσεται, ἀλλά που ἤδη</l>
    <l>ἐγγὺς ἐὼν τοίσδεσσι φόνον καὶ κῆρα φυτεύει,</l>
    <l>πάντεσσιν· πολέσιν δὲ καὶ ἄλλοισιν κακὸν ἔσται,</l>
    <l>οἳ νεμόμεσθ' Ἰθάκην εὐδείελον. ἀλλὰ πολὺ πρὶν</l>
    <l>φραζώμεσθ' ὥς κεν καταπαύσομεν· οἱ δὲ καὶ αὐτοὶ</l>
    <l>παυέσθων· καὶ γάρ σφιν ἄφαρ τόδε λώϊόν ἐστιν.</l>
    <l>οὐ γὰρ ἀπείρητος μαντεύομαι, ἀλλ' ἐῢ εἰδώς·</l>
    <l>καὶ γὰρ κείνῳ φημὶ τελευτηθῆναι ἅπαντα,</l>
    <l>ὥς οἱ ἐμυθεόμην, ὅτε Ἴλιον εἰσανέβαινον</l>
    <l>Ἀργεῖοι, μετὰ δέ σφιν ἔβη πολύμητις Ὀδυσσεύς.</l>
    <l>φῆν κακὰ πολλὰ παθόντ', ὀλέσαντ' ἄπο πάντας ἑταίρους,</l>
    <l>ἄγνωστον πάντεσσιν ἐεικοστῷ ἐνιαυτῷ</l>
    <l>οἴκαδ' ἐλεύσεσθαι· τὰ δὲ δὴ νῦν πάντα τελεῖται.’</l>
    <l>τὸν δ' αὖτ' Εὐρύμαχος, Πολύβου πάϊς, ἀντίον ηὔδα·</l>
    <l>‘ὦ γέρον, εἰ δ' ἄγε δὴ μαντεύεο σοῖσι τέκεσσιν</l>
    <l>οἴκαδ' ἰών, μή πού τι κακὸν πάσχωσιν ὀπίσσω·</l>
    <l>ταῦτα δ' ἐγὼ σέο πολλὸν ἀμείνων μαντεύεσθαι.</l>
    <l>ὄρνιθες δέ τε πολλοὶ ὑπ' αὐγὰς ἠελίοιο</l>
    <l>φοιτῶσ', οὐδέ τε πάντες ἐναίσιμοι· αὐτὰρ Ὀδυσσεὺς</l>
    <l>ὤλετο τῆλ', ὡς καὶ σὺ καταφθίσθαι σὺν ἐκείνῳ</l>
    <l>ὤφελες· οὐκ ἂν τόσσα θεοπροπέων ἀγόρευες,</l>
    <l>οὐδέ κε Τηλέμαχον κεχολωμένον ὧδ' ἀνιείης,</l>
    <l>σῷ οἴκῳ δῶρον ποτιδέγμενος, αἴ κε πόρῃσιν.</l>
    <l>ἀλλ' ἔκ τοι ἐρέω, τὸ δὲ καὶ τετελεσμένον ἔσται·</l>
    <l>αἴ κε νεώτερον ἄνδρα παλαιά τε πολλά τε εἰδὼς</l>
    <l>παρφάμενος ἐπέεσσιν ἐποτρύνῃς χαλεπαίνειν,</l>
    <l>αὐτῷ μέν οἱ πρῶτον ἀνιηρέστερον ἔσται,</l>
    <l>πρῆξαι δ' ἔμπης οὔ τι δυνήσεται εἵνεκα τῶνδε·}}</l>
    <l>σοὶ δὲ, γέρον, θῳὴν ἐπιθήσομεν, ἥν κ' ἐνὶ θυμῷ</l>
    <l>τίνων ἀσχάλλῃς· χαλεπὸν δέ τοι ἔσσεται ἄλγος.</l>
    <l>Τηλεμάχῳ δ' ἐν πᾶσιν ἐγὼν ὑποθήσομαι αὐτός·</l>
    <l>μητέρα ἣν ἐς πατρὸς ἀνωγέτω ἀπονέεσθαι·</l>
    <l>οἱ δὲ γάμον τεύξουσι καὶ ἀρτυνέουσιν ἔεδνα</l>
    <l>πολλὰ μάλ', ὅσσα ἔοικε φίλης ἐπὶ παιδὸς ἕπεσθαι.</l>
    <l>οὐ γὰρ πρὶν παύσεσθαι ὀΐομαι υἷας Ἀχαιῶν</l>
    <l>μνηστύος ἀργαλέης, ἐπεὶ οὔ τινα δείδιμεν ἔμπης,</l>
    <l>οὔτ' οὖν Τηλέμαχον, μάλα περ πολύμυθον ἐόντα,</l>
    <l>οὔτε θεοπροπίης ἐμπαζόμεθ', ἣν σύ, γεραιέ,</l>
    <l>μυθέαι ἀκράαντον, ἀπεχθάνεαι δ' ἔτι μᾶλλον.</l>
    <l>χρήματα δ' αὖτε κακῶς βεβρώσεται, οὐδέ ποτ' ἶσα</l>
    <l>ἔσσεται, ὄφρα κεν ἥ γε διατρίβῃσιν Ἀχαιοὺς</l>
    <l>ὃν γάμον· ἡμεῖς δ' αὖ ποτιδέγμενοι ἤματα πάντα</l>
    <l>εἵνεκα τῆς ἀρετῆς ἐριδαίνομεν, οὐδὲ μετ' ἄλλας</l>
    <l>ἐρχόμεθ', ἃς ἐπιεικὲς ὀπυιέμεν ἐστὶν ἑκάστῳ.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Εὐρύμαχ' ἠδὲ καὶ ἄλλοι, ὅσοι μνηστῆρες ἀγαυοί,</l>
    <l>ταῦτα μὲν οὐχ ὑμέας ἔτι λίσσομαι οὐδ' ἀγορεύω·</l>
    <l>ἤδη γὰρ τὰ ἴσασι θεοὶ καὶ πάντες Ἀχαιοί.</l>
    <l>ἀλλ' ἄγε μοι δότε νῆα θοὴν καὶ εἴκοσ' ἑταίρους,</l>
    <l>οἵ κέ μοι ἔνθα καὶ ἔνθα διαπρήσσωσι κέλευθον.</l>
    <l>εἶμι γὰρ ἐς Σπάρτην τε καὶ ἐς Πύλον ἠμαθόεντα,</l>
    <l>νόστον πευσόμενος πατρὸς δὴν οἰχομένοιο,</l>
    <l>ἤν τίς μοι εἴπῃσι βροτῶν, ἢ ὄσσαν ἀκούσω</l>
    <l>ἐκ Διός, ἥ τε μάλιστα φέρει κλέος ἀνθρώποισιν.</l>
    <l>εἰ μέν κεν πατρὸς βίοτον καὶ νόστον ἀκούσω,</l>
    <l>ἦ τ' ἂν τρυχόμενός περ ἔτι τλαίην ἐνιαυτόν·</l>
    <l>εἰ δέ κε τεθνηῶτος ἀκούσω μηδ' ἔτ' ἐόντος,</l>
    <l>νοστήσας δὴ ἔπειτα φίλην ἐς πατρίδα γαῖαν</l>
    <l>σῆμά τέ οἱ χείω καὶ ἐπὶ κτέρεα κτερεΐξω</l>
    <l>πολλὰ μάλ', ὅσσα ἔοικε, καὶ ἀνέρι μητέρα δώσω.’</l>
    <l>ἦ τοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη</l>
    <l>Μέντωρ, ὅς ῥ' Ὀδυσῆος ἀμύμονος ἦεν ἑταῖρος,</l>
    <l>καί οἱ ἰὼν ἐν νηυσὶν ἐπέτρεπεν οἶκον ἅπαντα,</l>
    <l>πείθεσθαί τε γέροντι καὶ ἔμπεδα πάντα φυλάσσειν·</l>
    <l>ὅ σφιν ἐῢ φρονέων ἀγορήσατο καὶ μετέειπε·</l>
    <l>‘κέκλυτε δὴ νῦν μευ, Ἰθακήσιοι, ὅττι κεν εἴπω·</l>
    <l>μή τις ἔτι πρόφρων ἀγανὸς καὶ ἤπιος ἔστω</l>
    <l>σκηπτοῦχος βασιλεύς, μηδὲ φρεσὶν αἴσιμα εἰδώς,</l>
    <l>ἀλλ' αἰεὶ χαλεπός τ' εἴη καὶ αἴσυλα ῥέζοι,</l>
    <l>ὡς οὔ τις μέμνηται Ὀδυσσῆος θείοιο</l>
    <l>λαῶν, οἷσιν ἄνασσε, πατὴρ δ' ὣς ἤπιος ἦεν.</l>
    <l>ἀλλ' ἦ τοι μνηστῆρας ἀγήνορας οὔ τι μεγαίρω</l>
    <l>ἕρδειν ἔργα βίαια κακοῤῥαφίῃσι νόοιο·</l>
    <l>σφὰς γὰρ παρθέμενοι κεφαλὰς κατέδουσι βιαίως</l>
    <l>οἶκον Ὀδυσσῆος, τὸν δ' οὐκέτι φασὶ νέεσθαι.</l>
    <l>νῦν δ' ἄλλῳ δήμῳ νεμεσίζομαι, οἷον ἅπαντες</l>
    <l>ἧσθ' ἄνεω, ἀτὰρ οὔ τι καθαπτόμενοι ἐπέεσσι</l>
    <l>παύρους μνηστῆρας κατερύκετε πολλοὶ ἐόντες.’</l>
    <l>τὸν δ' Εὐηνορίδης Λειώκριτος ἀντίον ηὔδα·</l>
    <l>‘Μέντορ ἀταρτηρέ, φρένας ἠλεέ, ποῖον ἔειπες</l>
    <l>ἡμέας ὀτρύνων καταπαυέμεν. ἀργαλέον δὲ</l>
    <l>ἀνδράσι καὶ πλεόνεσσι μαχέσσασθαι περὶ δαιτί.</l>
    <l>εἴ περ γάρ κ' Ὀδυσεὺς Ἰθακήσιος αὐτὸς ἐπελθὼν</l>
    <l>δαινυμένους κατὰ δῶμα ἑὸν μνηστῆρας ἀγαυοὺς</l>
    <l>ἐξελάσαι μεγάροιο μενοινήσει' ἐνὶ θυμῷ,</l>
    <l>οὔ κέν οἱ κεχάροιτο γυνή, μάλα περ χατέουσα,</l>
    <l>ἐλθόντ', ἀλλά κεν αὐτοῦ ἀεικέα πότμον ἐπίσποι,</l>
    <l>εἰ πλεόνεσσι μάχοιτο· σὺ δ' οὐ κατὰ μοῖραν ἔειπες.</l>
    <l>ἀλλ' ἄγε, λαοὶ μὲν σκίδνασθ' ἐπὶ ἔργα ἕκαστος,</l>
    <l>τούτῳ δ' ὀτρυνέει Μέντωρ ὁδὸν ἠδ' Ἁλιθέρσης,</l>
    <l>οἵ τέ οἱ ἐξ ἀρχῆς πατρώϊοί εἰσιν ἑταῖροι.</l>
    <l>ἀλλ', ὀΐω, καὶ δηθὰ καθήμενος ἀγγελιάων</l>
    <l>πεύσεται εἰν Ἰθάκῃ, τελέει δ' ὁδὸν οὔ ποτε ταύτην.’</l>
    <l>ὣς ἄρ' ἐφώνησεν, λῦσεν δ' ἀγορὴν αἰψηρήν.</l>
    <l>οἱ μὲν ἄρ' ἐσκίδναντο ἑὰ πρὸς δώμαθ' ἕκαστος,</l>
    <l>μνηστῆρες δ' ἐς δώματ' ἴσαν θείου Ὀδυσῆος.</l>
    <l>Τηλέμαχος δ' ἀπάνευθε κιὼν ἐπὶ θῖνα θαλάσσης,</l>
    <l>χεῖρας νιψάμενος πολιῆς ἁλός, εὔχετ' Ἀθήνῃ·</l>
    <l>‘κλῦθί μευ, ὃ χθιζὸς θεὸς ἤλυθες ἡμέτερον δῶ</l>
    <l>καί μ' ἐν νηῒ κέλευσας ἐπ' ἠεροειδέα πόντον,</l>
    <l>νόστον πευσόμενον πατρὸς δὴν οἰχομένοιο,</l>
    <l>ἔρχεσθαι· τὰ δὲ πάντα διατρίβουσιν Ἀχαιοί,</l>
    <l>μνηστῆρες δὲ μάλιστα, κακῶς ὑπερηνορέοντες.’</l>
    <l>ὣς ἔφατ' εὐχόμενος, σχεδόθεν δέ οἱ ἦλθεν Ἀθήνη,</l>
    <l>Μέντορι εἰδομένη ἠμὲν δέμας ἠδὲ καὶ αὐδήν,</l>
    <l>καί μιν φωνήσασ' ἔπεα πτερόεντα προσηύδα·</l>
    <l>‘Τηλέμαχ', οὐδ' ὄπιθεν κακὸς ἔσσεαι οὐδ' ἀνοήμων·</l>
    <l>εἰ δή τοι σοῦ πατρὸς ἐνέστακται μένος ἠΰ,</l>
    <l>οἷος κεῖνος ἔην τελέσαι ἔργον τε ἔπος τε,</l>
    <l>οὔ τοι ἔπειθ' ἁλίη ὁδὸς ἔσσεται οὐδ' ἀτέλεστος.</l>
    <l>εἰ δ' οὐ κείνου γ' ἐσσὶ γόνος καὶ Πηνελοπείης,</l>
    <l>οὔ σε ἔπειτα ἔολπα τελευτήσειν ἃ μενοινᾷς.</l>
    <l>παῦροι γάρ τοι παῖδες ὁμοῖοι πατρὶ πέλονται,</l>
    <l>οἱ πλέονες κακίους, παῦροι δέ τε πατρὸς ἀρείους.</l>
    <l>ἀλλ' ἐπεὶ οὐδ' ὄπιθεν κακὸς ἔσσεαι οὐδ' ἀνοήμων,</l>
    <l>οὐδέ σε πάγχυ γε μῆτις Ὀδυσσῆος προλέλοιπεν,</l>
    <l>ἐλπωρή τοι ἔπειτα τελευτῆσαι τάδε ἔργα.</l>
    <l>τῶ νῦν μνηστήρων μὲν ἔα βουλήν τε νόον τε</l>
    <l>ἀφραδέων, ἐπεὶ οὔ τι νοήμονες οὐδὲ δίκαιοι·</l>
    <l>οὐδέ τι ἴσασιν θάνατον καὶ κῆρα μέλαιναν,</l>
    <l>ὡς δή σφιν σχεδόν ἐστιν ἐπ' ἤματι πάντας ὀλέσθαι.</l>
    <l>σοὶ δ' ὁδὸς οὐκέτι δηρὸν ἀπέσσεται ἣν σὺ μενοινᾷς·</l>
    <l>τοῖος γάρ τοι ἑταῖρος ἐγὼ πατρώϊός εἰμι,</l>
    <l>ὅς τοι νῆα θοὴν στελέω καὶ ἅμ' ἕψομαι αὐτός.</l>
    <l>ἀλλὰ σὺ μὲν πρὸς δώματ' ἰὼν μνηστῆρσιν ὁμίλει,</l>
    <l>ὅπλισσόν τ' ἤϊα καὶ ἄγγεσιν ἄρσον ἅπαντα,</l>
    <l>οἶνον ἐν ἀμφιφορεῦσι καὶ ἄλφιτα, μυελὸν ἀνδρῶν,</l>
    <l>δέρμασιν ἐν πυκινοῖσιν· ἐγὼ δ' ἀνὰ δῆμον ἑταίρους</l>
    <l>αἶψ' ἐθελοντῆρας συλλέξομαι. εἰσὶ δὲ νῆες</l>
    <l>πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί·</l>
    <l>τάων μέν τοι ἐγὼν ἐπιόψομαι ἥ τις ἀρίστη,</l>
    <l>ὦκα δ' ἐφοπλίσσαντες ἐνήσομεν εὐρέϊ πόντῳ.’</l>
    <l>ὣς φάτ' Ἀθηναίη, κούρη Διός· οὐδ' ἄρ' ἔτι δὴν</l>
    <l>Τηλέμαχος παρέμιμνεν, ἐπεὶ θεοῦ ἔκλυεν αὐδήν.</l>
    <l>βῆ δ' ἴμεναι πρὸς δῶμα, φίλον τετιημένος ἦτορ,</l>
    <l>εὗρε δ' ἄρα μνηστῆρας ἐνὶ μεγάροισιν ἑοῖσιν</l>
    <l>αἶγας ἀνιεμένους σιάλους θ' εὕοντας ἐν αὐλῇ.</l>
    <l>Ἀντίνοος δ' ἰθὺς γελάσας κίε Τηλεμάχοιο·</l>
    <l>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε·</l>
    <l>‘Τηλέμαχ' ὑψαγόρη, μένος ἄσχετε, μή τί τοι ἄλλο</l>
    <l>ἐν στήθεσσι κακὸν μελέτω ἔργον τε ἔπος τε,</l>
    <l>ἀλλὰ μάλ' ἐσθιέμεν καὶ πινέμεν, ὡς τὸ πάρος περ.</l>
    <l>ταῦτα δέ τοι μάλα πάντα τελευτήσουσιν Ἀχαιοί,</l>
    <l>νῆα καὶ ἐξαίτους ἐρέτας, ἵνα θᾶσσον ἵκηαι</l>
    <l>ἐς Πύλον ἠγαθέην μετ' ἀγαυοῦ πατρὸς ἀκουήν.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Ἀντίνο', οὔ πως ἔστιν ὑπερφιάλοισι μεθ' ὑμῖν</l>
    <l>δαίνυσθαί τ' ἀκέοντα καὶ εὐφραίνεσθαι ἕκηλον.</l>
    <l>ἦ οὐχ ἅλις, ὡς τὸ πάροιθεν ἐκείρετε πολλὰ καὶ ἐσθλὰ</l>
    <l>κτήματ' ἐμά, μνηστῆρες, ἐγὼ δ' ἔτι νήπιος ἦα;</l>
    <l>νῦν δ' ὅτε δὴ μέγας εἰμί, καὶ ἄλλων μῦθον ἀκούων</l>
    <l>πυνθάνομαι, καὶ δή μοι ἀέξεται ἔνδοθι θυμός,</l>
    <l>πειρήσω, ὥς κ' ὔμμι κακὰς ἐπὶ κῆρας ἰήλω,</l>
    <l>ἠὲ Πύλονδ' ἐλθὼν ἢ αὐτοῦ τῷδ' ἐνὶ δήμῳ.</l>
    <l>εἶμι μέν, οὐδ' ἁλίη ὁδὸς ἔσσεται ἣν ἀγορεύω,</l>
    <l>ἔμπορος· οὐ γὰρ νηὸς ἐπήβολος οὐδ' ἐρετάων</l>
    <l>γίνομαι· ὥς νύ που ὔμμιν ἐείσατο κέρδιον εἶναι.’</l>
    <l>ἦ ῥα, καὶ ἐκ χειρὸς χεῖρα σπάσατ' Ἀντινόοιο</l>
    <l>ῥεῖα· μνηστῆρες δὲ δόμον κάτα δαῖτα πένοντο.</l>
    <l>οἱ δ' ἐπελώβευον καὶ ἐκερτόμεον ἐπέεσσιν·</l>
    <l>ὧδε δέ τις εἴπεσκε νέων ὑπερηνορεόντων·</l>
    <l>‘ἦ μάλα Τηλέμαχος φόνον ἥμιν μερμηρίζει.</l>
    <l>ἤ τινας ἐκ Πύλου ἄξει ἀμύντορας ἠμαθόεντος,</l>
    <l>ἢ ὅ γε καὶ Σπάρτηθεν, ἐπεί νύ περ ἵεται αἰνῶς·</l>
    <l>ἠὲ καὶ εἰς Ἐφύρην ἐθέλει, πίειραν ἄρουραν,</l>
    <l>ἐλθεῖν, ὄφρ' ἔνθεν θυμοφθόρα φάρμακ' ἐνείκῃ,</l>
    <l>ἐν δὲ βάλῃ κρητῆρι καὶ ἡμέας πάντας ὀλέσσῃ.’</l>
    <l>ἄλλος δ' αὖτ' εἴπεσκε νέων ὑπερηνορεόντων·</l>
    <l>‘τίς δ' οἶδ', εἴ κε καὶ αὐτὸς ἰὼν κοίλης ἐπὶ νηὸς</l>
    <l>τῆλε φίλων ἀπόληται ἀλώμενος ὥς περ Ὀδυσσεύς;</l>
    <l>οὕτω κεν καὶ μᾶλλον ὀφέλλειεν πόνον ἄμμιν·</l>
    <l>κτήματα γάρ κεν πάντα δασαίμεθα, οἰκία δ' αὖτε</l>
    <l>τούτου μητέρι δοῖμεν ἔχειν ἠδ' ὅς τις ὀπυίοι.’</l>
    <l>ὣς φάν· ὁ δ' ὑψόροφον θάλαμον κατεβήσετο πατρός,</l>
    <l>εὐρύν, ὅθι νητὸς χρυσὸς καὶ χαλκὸς ἔκειτο</l>
    <l>ἐσθής τ' ἐν χηλοῖσιν ἅλις τ' εὐῶδες ἔλαιον.}</l>
    <l>ἐν δὲ πίθοι οἴνοιο παλαιοῦ ἡδυπότοιο</l>
    <l>ἕστασαν, ἄκρητον θεῖον ποτὸν ἐντὸς ἔχοντες,</l>
    <l>ἑξείης ποτὶ τοῖχον ἀρηρότες, εἴ ποτ' Ὀδυσσεὺς</l>
    <l>οἴκαδε νοστήσειε καὶ ἄλγεα πολλὰ μογήσας.</l>
    <l>κληϊσταὶ δ' ἔπεσαν σανίδες πυκινῶς ἀραρυῖαι,</l>
    <l>δικλίδες· ἐν δὲ γυνὴ ταμίη νύκτας τε καὶ ἦμαρ</l>
    <l>ἔσχ', ἣ πάντ' ἐφύλασσε νόου πολυϊδρείῃσιν,</l>
    <l>Εὐρύκλει', Ὦπος θυγάτηρ Πεισηνορίδαο.</l>
    <l>τὴν τότε Τηλέμαχος προσέφη θάλαμόνδε καλέσσας·</l>
    <l>‘μαῖ', ἄγε δή μοι οἶνον ἐν ἀμφιφορεῦσιν ἄφυσσον</l>
    <l>ἡδύν, ὅτις μετὰ τὸν λαρώτατος, ὃν σὺ φυλάσσεις,</l>
    <l>κεῖνον ὀϊομένη τὸν κάμμορον, εἴ ποθεν ἔλθοι</l>
    <l>διογενὴς Ὀδυσεὺς θάνατον καὶ κῆρας ἀλύξας.</l>
    <l>δώδεκα δ' ἔμπλησον καὶ πώμασιν ἄρσον ἅπαντας.</l>
    <l>ἐν δέ μοι ἄλφιτα χεῦον ἐϋῤῥαφέεσσι δοροῖσιν·</l>
    <l>εἴκοσι δ' ἔστω μέτρα μυληφάτου ἀλφίτου ἀκτῆς.</l>
    <l>αὐτὴ δ' οἴη ἴσθι· τὰ δ' ἁθρόα πάντα τετύχθω·</l>
    <l>ἑσπέριος γὰρ ἐγὼν αἱρήσομαι, ὁππότε κεν δὴ</l>
    <l>μήτηρ εἰς ὑπερῷ' ἀναβῇ κοίτου τε μέδηται·</l>
    <l>εἶμι γὰρ ἐς Σπάρτην τε καὶ ἐς Πύλον ἠμαθόεντα,</l>
    <l>νόστον πευσόμενος πατρὸς φίλου, ἤν που ἀκούσω.’</l>
    <l>ὣς φάτο, κώκυσεν δὲ φίλη τροφὸς Εὐρύκλεια,</l>
    <l>καί ῥ' ὀλοφυρομένη ἔπεα πτερόεντα προσηύδα·</l>
    <l>‘τίπτε δέ τοι, φίλε τέκνον, ἐνὶ φρεσὶ τοῦτο νόημα</l>
    <l>ἔπλετο; πῇ δ' ἐθέλεις ἰέναι πολλὴν ἐπὶ γαῖαν</l>
    <l>μοῦνος ἐὼν ἀγαπητός; ὁ δ' ὤλετο τηλόθι πάτρης</l>
    <l>διογενὴς Ὀδυσεὺς ἀλλογνώτῳ ἐνὶ δήμῳ.</l>
    <l>οἱ δέ τοι αὐτίκ' ἰόντι κακὰ φράσσονται ὀπίσσω,</l>
    <l>ὥς κε δόλῳ φθίῃς, τάδε δ' αὐτοὶ πάντα δάσωνται.</l>
    <l>ἀλλὰ μέν' αὖθ' ἐπὶ σοῖσι καθήμενος· οὐδέ τί σε χρὴ</l>
    <l>πόντον ἐπ' ἀτρύγετον κακὰ πάσχειν οὐδ' ἀλάλησθαι.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘θάρσει, μαῖ', ἐπεὶ οὔ τοι ἄνευ θεοῦ ἥδε γε βουλή.</l>
    <l>ἀλλ' ὄμοσον μὴ μητρὶ φίλῃ τάδε μυθήσασθαι,</l>
    <l>πρίν γ' ὅτ' ἂν ἑνδεκάτη τε δυωδεκάτη τε γένηται,</l>
    <l>ἢ αὐτὴν ποθέσαι καὶ ἀφορμηθέντος ἀκοῦσαι,</l>
    <l>ὡς ἂν μὴ κλαίουσα κατὰ χρόα καλὸν ἰάπτῃ.’</l>
    <l>ὣς ἄρ' ἔφη, γρηῢς δὲ θεῶν μέγαν ὅρκον ἀπώμνυ.</l>
    <l>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,</l>
    <l>αὐτίκ' ἔπειτά οἱ οἶνον ἐν ἀμφιφορεῦσιν ἄφυσσεν,</l>
    <l>ἐν δέ οἱ ἄλφιτα χεῦεν ἐϋῤῥαφέεσσι δοροῖσι·</l>
    <l>Τηλέμαχος δ' ἐς δώματ' ἰὼν μνηστῆρσιν ὁμίλει.</l>
    <l>ἔνθ' αὖτ' ἄλλ' ἐνόησε θεὰ γλαυκῶπις Ἀθήνη·</l>
    <l>Τηλεμάχῳ εἰκυῖα κατὰ πτόλιν ᾤχετο πάντῃ,</l>
    <l>καί ῥα ἑκάστῳ φωτὶ παρισταμένη φάτο μῦθον,</l>
    <l>ἑσπερίους δ' ἐπὶ νῆα θοὴν ἀγέρεσθαι ἀνώγει.</l>
    <l>ἡ δ' αὖτε Φρονίοιο Νοήμονα φαίδιμον υἱὸν</l>
    <l>ᾔτεε νῆα θοήν· ὁ δέ οἱ πρόφρων ὑπέδεκτο.</l>
    <l>δύσετό τ' ἠέλιος σκιόωντό τε πᾶσαι ἀγυιαί·</l>
    <l>καὶ τότε νῆα θοὴν ἅλαδ' εἴρυσε, πάντα δ' ἐν αὐτῇ }</l>
    <l>ὅπλ' ἐτίθει, τά τε νῆες ἐΰσσελμοι φορέουσι.</l>
    <l>στῆσε δ' ἐπ' ἐσχατιῇ λιμένος, περὶ δ' ἐσθλοὶ ἑταῖροι</l>
    <l>ἁθρόοι ἠγερέθοντο· θεὰ δ' ὤτρυνεν ἕκαστον.</l>
    <l>ἔνθ' αὖτ' ἄλλ' ἐνόησε θεὰ γλαυκῶπις Ἀθήνη·</l>
    <l>βῆ ῥ' ἴμεναι πρὸς δώματ' Ὀδυσσῆος θείοιο·</l>
    <l>ἔνθα μνηστήρεσσιν ἐπὶ γλυκὺν ὕπνον ἔχευε,</l>
    <l>πλάζε δὲ πίνοντας, χειρῶν δ' ἔκβαλλε κύπελλα.</l>
    <l>οἱ δ' εὕδειν ὤρνυντο κατὰ πτόλιν, οὐδ' ἄρ' ἔτι δὴν</l>
    <l>εἵατ', ἐπεί σφισιν ὕπνος ἐπὶ βλεφάροισιν ἔπιπτεν.</l>
    <l>αὐτὰρ Τηλέμαχον προσέφη γλαυκῶπις Ἀθήνη</l>
    <l>ἐκπροκαλεσσαμένη μεγάρων ἐὺ ναιεταόντων,</l>
    <l>Μέντορι εἰδομένη ἠμὲν δέμας ἠδὲ καὶ αὐδήν·</l>
    <l>‘Τηλέμαχ', ἤδη μέν τοι ἐϋκνήμιδες ἑταῖροι</l>
    <l>εἵατ' ἐπήρετμοι, τὴν σὴν ποτιδέγμενοι ὁρμήν·</l>
    <l>ἀλλ' ἴομεν, μὴ δηθὰ διατρίβωμεν ὁδοῖο.’</l>
    <l>ὣς ἄρα φωνήσασ' ἡγήσατο Παλλὰς Ἀθήνη</l>
    <l>καρπαλίμως· ὁ δ' ἔπειτα μετ' ἴχνια βαῖνε θεοῖο.</l>
    <l>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,}}</l>
    <l>εὗρον ἔπειτ' ἐπὶ θινὶ κάρη κομόωντας ἑταίρους.</l>
    <l>τοῖσι δὲ καὶ μετέειφ' ἱερὴ ἲς Τηλεμάχοιο·</l>
    <l>‘δεῦτε, φίλοι, ἤϊα φερώμεθα· πάντα γὰρ ἤδη</l>
    <l>ἁθρό' ἐνὶ μεγάρῳ· μήτηρ δ' ἐμὴ οὔ τι πέπυσται,</l>
    <l>οὐδ' ἄλλαι δμῳαί, μία δ' οἴη μῦθον ἄκουσεν.’</l>
    <l>ὣς ἄρα φωνήσας ἡγήσατο, τοὶ δ' ἅμ' ἕποντο.</l>
    <l>οἱ δ' ἄρα πάντα φέροντες ἐϋσσέλμῳ ἐνὶ νηῒ</l>
    <l>κάτθεσαν, ὡς ἐκέλευσεν Ὀδυσσῆος φίλος υἱός.</l>
    <l>ἂν δ' ἄρα Τηλέμαχος νηὸς βαῖν', ἦρχε δ' Ἀθήνη,</l>
    <l>νηῒ δ' ἐνὶ πρυμνῇ κατ' ἄρ' ἕζετο· ἄγχι δ' ἄρ' αὐτῆς</l>
    <l>ἕζετο Τηλέμαχος. τοὶ δὲ πρυμνήσι' ἔλυσαν,</l>
    <l>ἂν δὲ καὶ αὐτοὶ βάντες ἐπὶ κληῗσι καθῖζον.</l>
    <l>τοῖσιν δ' ἴκμενον οὖρον ἵει γλαυκῶπις Ἀθήνη,</l>
    <l>ἀκραῆ ζέφυρον, κελάδοντ' ἐπὶ οἴνοπα πόντον.</l>
    <l>Τηλέμαχος δ' ἑτάροισιν ἐποτρύνων ἐκέλευσεν</l>
    <l>ὅπλων ἅπτεσθαι· τοὶ δ' ὀτρύνοντος ἄκουσαν.</l>
    <l>ἱστὸν δ' εἰλάτινον κοίλης ἔντοσθε μεσόδμης</l>
    <l>στῆσαν ἀείραντες, κατὰ δὲ προτόνοισιν ἔδησαν,</l>
    <l>ἕλκον δ' ἱστία λευκὰ ἐϋστρέπτοισι βοεῦσιν.</l>
    <l>ἔμπρησεν δ' ἄνεμος μέσον ἱστίον, ἀμφὶ δὲ κῦμα</l>
    <l>στείρῃ πορφύρεον μεγάλ' ἴαχε νηὸς ἰούσης·</l>
    <l>[ἡ δ' ἔθεεν κατὰ κῦμα διαπρήσσουσα κέλευθον.]</l>
    <l>δησάμενοι δ' ἄρα ὅπλα θοὴν ἀνὰ νῆα μέλαιναν</l>
    <l>στήσαντο κρητῆρας ἐπιστεφέας οἴνοιο,</l>
    <l>λεῖβον δ' ἀθανάτοισι θεοῖσ' αἰειγενέτῃσιν,</l>
    <l>ἐκ πάντων δὲ μάλιστα Διὸς γλαυκώπιδι κούρῃ.</l>
    <l>παννυχίη μέν ῥ' ἥ γε καὶ ἠῶ πεῖρε κέλευθον.</l>
  </verse>
  <chapter label="Ῥαψωδία γ">Ῥαψωδία γ</chapter>
  <verse ln="1">
    <l>Ἠέλιος δ' ἀνόρουσε, λιπὼν περικαλλέα λίμνην,</l>
    <l>οὐρανὸν ἐς πολύχαλκον, ἵν' ἀθανάτοισι φαείνοι</l>
    <l>καὶ θνητοῖσι βροτοῖσιν ἐπὶ ζείδωρον ἄρουραν·</l>
    <l>οἱ δὲ Πύλον, Νηλῆος ἐϋκτίμενον πτολίεθρον,</l>
    <l>ἷξον· τοὶ δ' ἐπὶ θινὶ θαλάσσης ἱερὰ ῥέζον,</l>
    <l>ταύρους παμμέλανας, ἐνοσίχθονι κυανοχαίτῃ.</l>
    <l>ἐννέα δ' ἕδραι ἔσαν, πεντηκόσιοι δ' ἐν ἑκάστῃ</l>
    <l>εἵατο, καὶ προὔχοντο ἑκάστοθι ἐννέα ταύρους.</l>
    <l>εὖθ' οἱ σπλάγχνα πάσαντο, θεῷ δ' ἐπὶ μηρί' ἔκηαν,</l>
    <l>οἱ δ' ἰθὺς κατάγοντο ἰδ' ἱστία νηὸς ἐΐσης</l>
    <l>στεῖλαν ἀείραντες, τὴν δ' ὥρμισαν, ἐκ δ' ἔβαν αὐτοί·</l>
    <l>ἐκ δ' ἄρα Τηλέμαχος νηὸς βαῖν', ἦρχε δ' Ἀθήνη.</l>
    <l>τὸν προτέρη προσέειπε θεὰ γλαυκῶπις Ἀθήνη·</l>
    <l>‘Τηλέμαχ', οὐ μέν σε χρὴ ἔτ' αἰδοῦς οὐδ' ἠβαιόν·</l>
    <l>τοὔνεκα γὰρ καὶ πόντον ἐπέπλως, ὄφρα πύθηαι</l>
    <l>πατρός, ὅπου κύθε γαῖα καὶ ὅν τινα πότμον ἐπέσπεν.</l>
    <l>ἀλλ' ἄγε νῦν ἰθὺς κίε Νέστορος ἱπποδάμοιο·</l>
    <l>εἴδομεν ἥν τινα μῆτιν ἐνὶ στήθεσσι κέκευθε.</l>
    <l>λίσσεσθαι δέ μιν αὐτόν, ὅπως νημερτέα εἴπῃ·</l>
    <l>ψεῦδος δ' οὐκ ἐρέει· μάλα γὰρ πεπνυμένος ἐστί.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘Μέντορ, πῶς τ' ἄρ' ἴω, πῶς τ' ἂρ προσπτύξομαι αὐτόν;</l>
    <l>οὐδέ τί πω μύθοισι πεπείρημαι πυκινοῖσιν·</l>
    <l>αἰδὼς δ' αὖ νέον ἄνδρα γεραίτερον ἐξερέεσθαι.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘Τηλέμαχ', ἄλλα μὲν αὐτὸς ἐνὶ φρεσὶ σῇσι νοήσεις,</l>
    <l>ἄλλα δὲ καὶ δαίμων ὑποθήσεται· οὐ γὰρ ὀΐω</l>
    <l>οὔ σε θεῶν ἀέκητι γενέσθαι τε τραφέμεν τε.’</l>
    <l>ὣς ἄρα φωνήσασ' ἡγήσατο Παλλὰς Ἀθήνη</l>
    <l>καρπαλίμως· ὁ δ' ἔπειτα μετ' ἴχνια βαῖνε θεοῖο.</l>
    <l>ἷξον δ' ἐς Πυλίων ἀνδρῶν ἄγυρίν τε καὶ ἕδρας,</l>
    <l>ἔνθ' ἄρα Νέστωρ ἧστο σὺν υἱάσιν, ἀμφὶ δ' ἑταῖροι</l>
    <l>δαῖτ' ἐντυνόμενοι κρέα τ' ὤπτων ἄλλα τ' ἔπειρον.</l>
    <l>οἱ δ' ὡς οὖν ξείνους ἴδον, ἁθρόοι ἦλθον ἅπαντες,</l>
    <l>χερσίν τ' ἠσπάζοντο καὶ ἑδριάασθαι ἄνωγον.</l>
    <l>πρῶτος Νεστορίδης Πεισίστρατος ἐγγύθεν ἐλθὼν</l>
    <l>ἀμφοτέρων ἕλε χεῖρα καὶ ἵδρυσεν παρὰ δαιτὶ</l>
    <l>κώεσιν ἐν μαλακοῖσιν, ἐπὶ ψαμάθοισ' ἁλίῃσι,</l>
    <l>πάρ τε κασιγνήτῳ Θρασυμήδεϊ καὶ πατέρι ᾧ.</l>
    <l>δῶκε δ' ἄρα σπλάγχνων μοίρας, ἐν δ' οἶνον ἔχευε</l>
    <l>χρυσείῳ δέπαϊ· δειδισκόμενος δὲ προσηύδα</l>
    <l>Παλλάδ' Ἀθηναίην, κούρην Διὸς αἰγιόχοιο·</l>
    <l>‘εὔχεο νῦν, ὦ ξεῖνε, Ποσειδάωνι ἄνακτι·</l>
    <l>τοῦ γὰρ καὶ δαίτης ἠντήσατε δεῦρο μολόντες.</l>
    <l>αὐτὰρ ἐπὴν σπείσῃς τε καὶ εὔξεαι, ἣ θέμις ἐστί,</l>
    <l>δὸς καὶ τούτῳ ἔπειτα δέπας μελιηδέος οἴνου</l>
    <l>σπεῖσαι, ἐπεὶ καὶ τοῦτον ὀΐομαι ἀθανάτοισιν</l>
    <l>εὔχεσθαι· πάντες δὲ θεῶν χατέουσ' ἄνθρωποι.</l>
    <l>ἀλλὰ νεώτερός ἐστιν, ὁμηλικίη δ' ἐμοὶ αὐτῷ·</l>
    <l>τοὔνεκα σοὶ προτέρῳ δώσω χρύσειον ἄλεισον.’</l>
    <l>ὣς εἰπὼν ἐν χερσὶ τίθει δέπας ἡδέος οἴνου·</l>
    <l>χαῖρε δ' Ἀθηναίη πεπνυμένῳ ἀνδρὶ δικαίῳ,</l>
    <l>οὕνεκα οἷ προτέρῃ δῶκε χρύσειον ἄλεισον·</l>
    <l>αὐτίκα δ' εὔχετο πολλὰ Ποσειδάωνι ἄνακτι·</l>
    <l>‘κλῦθι, Ποσείδαον γαιήοχε, μηδὲ μεγήρῃς</l>
    <l>ἡμῖν εὐχομένοισι τελευτῆσαι τάδε ἔργα.</l>
    <l>Νέστορι μὲν πρώτιστα καὶ υἱάσι κῦδος ὄπαζε,</l>
    <l>αὐτὰρ ἔπειτ' ἄλλοισι δίδου χαρίεσσαν ἀμοιβὴν</l>
    <l>σύμπασιν Πυλίοισιν ἀγακλειτῆς ἑκατόμβης.</l>
    <l>δὸς δ' ἔτι Τηλέμαχον καὶ ἐμὲ πρήξαντα νέεσθαι,</l>
    <l>οὕνεκα δεῦρ' ἱκόμεσθα θοῇ σὺν νηῒ μελαίνῃ.’</l>
    <l>ὣς ἄρ' ἔπειτ' ἠρᾶτο καὶ αὐτὴ πάντα τελεύτα.</l>
    <l>δῶκε δὲ Τηλεμάχῳ καλὸν δέπας ἀμφικύπελλον·</l>
    <l>ὣς δ' αὔτως ἠρᾶτο Ὀδυσσῆος φίλος υἱός.</l>
    <l>οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο,</l>
    <l>μοίρας δασσάμενοι δαίνυντ' ἐρικυδέα δαῖτα.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>τοῖσ' ἄρα μύθων ἦρχε Γερήνιος ἱππότα Νέστωρ·</l>
    <l>‘νῦν δὴ κάλλιόν ἐστι μεταλλῆσαι καὶ ἐρέσθαι</l>
    <l>ξείνους, οἵ τινές εἰσιν, ἐπεὶ τάρπησαν ἐδωδῆς.</l>
    <l>ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα;</l>
    <l>ἤ τι κατὰ πρῆξιν ἦ μαψιδίως ἀλάλησθε</l>
    <l>οἷά τε ληϊστῆρες ὑπεὶρ ἅλα, τοί τ' ἀλόωνται</l>
    <l>ψυχὰς παρθέμενοι, κακὸν ἀλλοδαποῖσι φέροντες;’</l>
    <l>τὸν δ' αὖ Τηλέμαχος πεπνυμένος ἀντίον ηὔδα,</l>
    <l>θαρσήσας· αὐτὴ γὰρ ἐνὶ φρεσὶ θάρσος Ἀθήνη</l>
    <l>θῆχ', ἵνα μιν περὶ πατρὸς ἀποιχομένοιο ἔροιτο,</l>
    <l>[ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν·]</l>
    <l>‘ὦ Νέστορ Νηληϊάδη, μέγα κῦδος Ἀχαιῶν,</l>
    <l>εἴρεαι ὁππόθεν εἰμέν· ἐγὼ δέ κέ τοι καταλέξω.</l>
    <l>ἡμεῖς ἐξ Ἰθάκης Ὑπονηΐου εἰλήλουθμεν·</l>
    <l>πρῆξις δ' ἥδ' ἰδίη, οὐ δήμιος, ἣν ἀγορεύω.</l>
    <l>πατρὸς ἐμοῦ κλέος εὐρὺ μετέρχομαι, ἤν που ἀκούσω,</l>
    <l>δίου Ὀδυσσῆος ταλασίφρονος, ὅν ποτέ φασι</l>
    <l>σὺν σοὶ μαρνάμενον Τρώων πόλιν ἐξαλαπάξαι.</l>
    <l>ἄλλους μὲν γὰρ πάντας, ὅσοι Τρωσὶν πολέμιζον,</l>
    <l>πευθόμεθ', ἧχι ἕκαστος ἀπώλετο λυγρῷ ὀλέθρῳ·</l>
    <l>κείνου δ' αὖ καὶ ὄλεθρον ἀπευθέα θῆκε Κρονίων.</l>
    <l>οὐ γάρ τις δύναται σάφα εἰπέμεν ὁππόθ' ὄλωλεν,</l>
    <l>εἴ θ' ὅ γ' ἐπ' ἠπείρου δάμη ἀνδράσι δυσμενέεσσιν,</l>
    <l>εἴ τε καὶ ἐν πελάγει μετὰ κύμασιν Ἀμφιτρίτης.</l>
    <l>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα</l>
    <l>κείνου λυγρὸν ὄλεθρον ἐνισπεῖν, εἴ που ὄπωπας</l>
    <l>ὀφθαλμοῖσι τεοῖσιν, ἢ ἄλλου μῦθον ἄκουσας</l>
    <l>πλαζομένου· περὶ γάρ μιν ὀϊζυρὸν τέκε μήτηρ·</l>
    <l>μηδέ τί μ' αἰδόμενος μειλίσσεο μηδ' ἐλεαίρων,</l>
    <l>ἀλλ' εὖ μοι κατάλεξον ὅπως ἤντησας ὀπωπῆς.</l>
    <l>λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς,</l>
    <l>ἢ ἔπος ἠέ τι ἔργον ὑποστὰς ἐξετέλεσσε</l>
    <l>δήμῳ ἔνι Τρώων, ὅθι πάσχετε πήματ' Ἀχαιοί·</l>
    <l>τῶν νῦν μοι μνῆσαι, καί μοι νημερτὲς ἐνίσπες.’</l>
    <l>τὸν δ' ἠμείβετ' ἔπειτα Γερήνιος ἱππότα Νέστωρ·</l>
    <l>‘ὦ φίλ', ἐπεί μ' ἔμνησας ὀϊζύος, ἣν ἐν ἐκείνῳ</l>
    <l>δήμῳ ἀνέτλημεν μένος ἄσχετοι υἷες Ἀχαιῶν,</l>
    <l>ἠμὲν ὅσα ξὺν νηυσὶν ἐπ' ἠεροειδέα πόντον</l>
    <l>πλαζόμενοι κατὰ ληΐδ', ὅπῃ ἄρξειεν Ἀχιλλεύς,</l>
    <l>ἠδ' ὅσα καὶ περὶ ἄστυ μέγα Πριάμοιο ἄνακτος</l>
    <l>μαρνάμεθ'· ἔνθα δ' ἔπειτα κατέκταθεν ὅσσοι ἄριστοι·</l>
    <l>ἔνθα μὲν Αἴας κεῖται ἀρήϊος, ἔνθα δ' Ἀχιλλεύς,</l>
    <l>ἔνθα δὲ Πάτροκλος, θεόφιν μήστωρ ἀτάλαντος,</l>
    <l>ἔνθα δ' ἐμὸς φίλος υἱός, ἅμα κρατερὸς καὶ ἀταρβής,</l>
    <l>Ἀντίλοχος, περὶ μὲν θείειν ταχὺς ἠδὲ μαχητής·</l>
    <l>ἄλλα τε πόλλ' ἐπὶ τοῖς πάθομεν κακά· τίς κεν ἐκεῖνα</l>
    <l>πάντα γε μυθήσαιτο καταθνητῶν ἀνθρώπων;</l>
    <l>οὐδ' εἰ πεντάετές γε καὶ ἑξάετες παραμίμνων</l>
    <l>ἐξερέοις, ὅσα κεῖθι πάθον κακὰ δῖοι Ἀχαιοί·</l>
    <l>πρίν κεν ἀνιηθεὶς σὴν πατρίδα γαῖαν ἵκοιο.</l>
    <l>εἰνάετες γάρ σφιν κακὰ ῥάπτομεν ἀμφιέποντες</l>
    <l>παντοίοισι δόλοισι, μόγις δ' ἐτέλεσσε Κρονίων.</l>
    <l>ἔνθ' οὔ τίς ποτε μῆτιν ὁμοιωθήμεναι ἄντην</l>
    <l>ἤθελ', ἐπεὶ μάλα πολλὸν ἐνίκα δῖος Ὀδυσσεὺς</l>
    <l>παντοίοισι δόλοισι, πατὴρ τεός, εἰ ἐτεόν γε</l>
    <l>κείνου ἔκγονός ἐσσι· σέβας μ' ἔχει εἰσορόωντα.</l>
    <l>ἦ τοι γὰρ μῦθοί γε ἐοικότες, οὐδέ κε φαίης</l>
    <l>ἄνδρα νεώτερον ὧδε ἐοικότα μυθήσασθαι.</l>
    <l>ἔνθ' ἦ τοι εἷος μὲν ἐγὼ καὶ δῖος Ὀδυσσεὺς</l>
    <l>οὔτε ποτ' εἰν ἀγορῇ δίχ' ἐβάζομεν οὔτ' ἐνὶ βουλῇ,</l>
    <l>ἀλλ' ἕνα θυμὸν ἔχοντε νόῳ καὶ ἐπίφρονι βουλῇ</l>
    <l>φραζόμεθ' Ἀργείοισιν ὅπως ὄχ' ἄριστα γένοιτο.</l>
    <l>αὐτὰρ ἐπεὶ Πριάμοιο πόλιν διεπέρσαμεν αἰπήν,</l>
    <l>[βῆμεν δ' ἐν νήεσσι, θεὸς δ' ἐκέδασσεν Ἀχαιούς,]</l>
    <l>καὶ τότε δὴ Ζεὺς λυγρὸν ἐνὶ φρεσὶ μήδετο νόστον</l>
    <l>Ἀργείοισ', ἐπεὶ οὔ τι νοήμονες οὐδὲ δίκαιοι</l>
    <l>πάντες ἔσαν· τῶ σφεων πολέες κακὸν οἶτον ἐπέσπον</l>
    <l>μήνιος ἐξ ὀλοῆς γλαυκώπιδος ὀβριμοπάτρης,</l>
    <l>ἥ τ' ἔριν Ἀτρεΐδῃσι μετ' ἀμφοτέροισιν ἔθηκε.</l>
    <l>τὼ δὲ καλεσσαμένω ἀγορὴν ἐς πάντας Ἀχαιούς,</l>
    <l>μάψ, ἀτὰρ οὐ κατὰ κόσμον, ἐς ἠέλιον καταδύντα, -</l>
    <l>οἱ δ' ἦλθον οἴνῳ βεβαρηότες υἷες Ἀχαιῶν, -</l>
    <l>μῦθον μυθείσθην, τοῦ εἵνεκα λαὸν ἄγειραν.</l>
    <l>ἔνθ' ἦ τοι Μενέλαος ἀνώγει πάντας Ἀχαιοὺς</l>
    <l>νόστου μιμνῄσκεσθαι ἐπ' εὐρέα νῶτα θαλάσσης·</l>
    <l>οὐδ' Ἀγαμέμνονι πάμπαν ἑήνδανε· βούλετο γάρ ῥα</l>
    <l>λαὸν ἐρυκακέειν ῥέξαι θ' ἱερὰς ἑκατόμβας,</l>
    <l>ὡς τὸν Ἀθηναίης δεινὸν χόλον ἐξακέσαιτο,</l>
    <l>νήπιος, οὐδὲ τὸ ᾔδη, ὃ οὐ πείσεσθαι ἔμελλεν·</l>
    <l>οὐ γάρ τ' αἶψα θεῶν τρέπεται νόος αἰὲν ἐόντων.</l>
    <l>ὣς τὼ μὲν χαλεποῖσιν ἀμειβομένω ἐπέεσσιν</l>
    <l>ἕστασαν· οἱ δ' ἀνόρουσαν ἐϋκνήμιδες Ἀχαιοὶ</l>
    <l>ἠχῇ θεσπεσίῃ, δίχα δέ σφισιν ἥνδανε βουλή.</l>
    <l>νύκτα μὲν ἀέσαμεν χαλεπὰ φρεσὶν ὁρμαίνοντες</l>
    <l>ἀλλήλοισ'· ἐπὶ γὰρ Ζεὺς ἤρτυε πῆμα κακοῖο·</l>
    <l>ἠῶθεν δ' οἱ μὲν νέας ἕλκομεν εἰς ἅλα δῖαν</l>
    <l>κτήματά τ' ἐντιθέμεσθα βαθυζώνους τε γυναῖκας.</l>
    <l>ἡμίσεες δ' ἄρα λαοὶ ἐρητύοντο μένοντες</l>
    <l>αὖθι παρ' Ἀτρεΐδῃ Ἀγαμέμνονι, ποιμένι λαῶν·</l>
    <l>ἡμίσεες δ' ἀναβάντες ἐλαύνομεν· αἱ δὲ μάλ' ὦκα</l>
    <l>ἔπλεον, ἐστόρεσεν δὲ θεὸς μεγακήτεα πόντον.</l>
    <l>ἐς Τένεδον δ' ἐλθόντες ἐρέξαμεν ἱρὰ θεοῖσιν,</l>
    <l>οἴκαδε ἱέμενοι· Ζεὺς δ' οὔ πω μήδετο νόστον,</l>
    <l>σχέτλιος, ὅς ῥ' ἔριν ὦρσε κακὴν ἔπι δεύτερον αὖτις.</l>
    <l>οἱ μὲν ἀποστρέψαντες ἔβαν νέας ἀμφιελίσσας</l>
    <l>ἀμφ' Ὀδυσῆα ἄνακτα δαΐφρονα ποικιλομήτην,</l>
    <l>αὖτις ἐπ' Ἀτρεΐδῃ Ἀγαμέμνονι ἦρα φέροντες·</l>
    <l>αὐτὰρ ἐγὼ σὺν νηυσὶν ἀολλέσιν, αἵ μοι ἔποντο,</l>
    <l>φεῦγον, ἐπεὶ γίνωσκον, ὃ δὴ κακὰ μήδετο δαίμων.</l>
    <l>φεῦγε δὲ Τυδέος υἱὸς ἀρήϊος, ὦρσε δ' ἑταίρους.</l>
    <l>ὀψὲ δὲ δὴ μετὰ νῶϊ κίε ξανθὸς Μενέλαος,</l>
    <l>ἐν Λέσβῳ δ' ἔκιχεν δολιχὸν πλόον ὁρμαίνοντας,</l>
    <l>ἢ καθύπερθε Χίοιο νεοίμεθα παιπαλοέσσης,</l>
    <l>νήσου ἔπι Ψυρίης, αὐτὴν ἐπ' ἀριστέρ' ἔχοντες,</l>
    <l>ἦ ὑπένερθε Χίοιο παρ' ἠνεμόεντα Μίμαντα.</l>
    <l>ᾐτέομεν δὲ θεὸν φῆναι τέρας· αὐτὰρ ὅ γ' ἥμιν</l>
    <l>δεῖξε, καὶ ἠνώγει πέλαγος μέσον εἰς Εὔβοιαν</l>
    <l>τέμνειν, ὄφρα τάχιστα ὑπὲκ κακότητα φύγοιμεν.</l>
    <l>ὦρτο δ' ἐπὶ λιγὺς οὖρος ἀήμεναι· αἱ δὲ μάλ' ὦκα</l>
    <l>ἰχθυόεντα κέλευθα διέδραμον, ἐς δὲ Γεραιστὸν</l>
    <l>ἐννύχιαι κατάγοντο· Ποσειδάωνι δὲ ταύρων</l>
    <l>πόλλ' ἐπὶ μῆρ' ἔθεμεν, πέλαγος μέγα μετρήσαντες.</l>
    <l>τέτρατον ἦμαρ ἔην, ὅτ' ἐν Ἄργεϊ νῆας ἐΐσας</l>
    <l>Τυδεΐδεω ἕταροι Διομήδεος ἱπποδάμοιο</l>
    <l>ἵστασαν· αὐτὰρ ἐγώ γε Πύλονδ' ἔχον, οὐδέ ποτ' ἔσβη</l>
    <l>οὖρος, ἐπεὶ δὴ πρῶτα θεὸς προέηκεν ἀῆναι.</l>
    <l>ὣς ἦλθον, φίλε τέκνον, ἀπευθής, οὐδέ τι οἶδα</l>
    <l>κείνων, οἵ τ' ἐσάωθεν Ἀχαιῶν οἵ τ' ἀπόλοντο.</l>
    <l>ὅσσα δ' ἐνὶ μεγάροισι καθήμενος ἡμετέροισι</l>
    <l>πεύθομαι, ἣ θέμις ἐστί, δαήσεαι, οὐδέ σε κεύσω.</l>
    <l>εὖ μὲν Μυρμιδόνας φάσ' ἐλθέμεν ἐγχεσιμώρους,</l>
    <l>οὓς ἄγ' Ἀχιλλῆος μεγαθύμου φαίδιμος υἱός,</l>
    <l>εὖ δὲ φιλοκτήτην, Ποιάντιον ἀγλαὸν υἱόν.</l>
    <l>πάντας δ' Ἰδομενεὺς Κρήτην εἰσήγαγ' ἑταίρους,</l>
    <l>οἳ φύγον ἐκ πολέμου, πόντος δέ οἱ οὔ τιν' ἀπηύρα.</l>
    <l>Ἀτρεΐδην δὲ καὶ αὐτοὶ ἀκούετε νόσφιν ἐόντες,</l>
    <l>ὥς τ' ἦλθ' ὥς τ' Αἴγισθος ἐμήσατο λυγρὸν ὄλεθρον.</l>
    <l>ἀλλ' ἦ τοι κεῖνος μὲν ἐπισμυγερῶς ἀπέτεισεν.</l>
    <l>ὡς ἀγαθὸν καὶ παῖδα καταφθιμένοιο λιπέσθαι</l>
    <l>ἀνδρός, ἐπεὶ καὶ κεῖνος ἐτείσατο πατροφονῆα,</l>
    <l>Αἴγισθον δολόμητιν, ὅ οἱ πατέρα κλυτὸν ἔκτα.</l>
    <l>καὶ σύ, φίλος, μάλα γάρ σ' ὁρόω καλόν τε μέγαν τε,</l>
    <l>ἄλκιμος ἔσσ', ἵνα τίς σε καὶ ὀψιγόνων ἐῢ εἴπῃ.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ὦ Νέστορ Νηληϊάδη, μέγα κῦδος Ἀχαιῶν,</l>
    <l>καὶ λίην κεῖνος μὲν ἐτείσατο, καί οἱ Ἀχαιοὶ</l>
    <l>οἴσουσι κλέος εὐρὺ καὶ ἐσσομένοισιν ἀοιδήν.</l>
    <l>αἲ γὰρ ἐμοὶ τοσσήνδε θεοὶ δύναμιν περιθεῖεν,</l>
    <l>τείσασθαι μνηστῆρας ὑπερβασίης ἀλεγεινῆς,</l>
    <l>οἵ τέ μοι ὑβρίζοντες ἀτάσθαλα μηχανόωνται.</l>
    <l>ἀλλ' οὔ μοι τοιοῦτον ἐπέκλωσαν θεοὶ ὄλβον,</l>
    <l>πατρί τ' ἐμῷ καὶ ἐμοί· νῦν δὲ χρὴ τετλάμεν ἔμπης.’</l>
    <l>τὸν δ' ἠμείβετ' ἔπειτα Γερήνιος ἱππότα Νέστωρ·</l>
    <l>‘ὦ φίλ', ἐπεὶ δὴ ταῦτά μ' ἀνέμνησας καὶ ἔειπες,</l>
    <l>φασὶ μνηστῆρας σῆς μητέρος εἵνεκα πολλοὺς</l>
    <l>ἐν μεγάροισ' ἀέκητι σέθεν κακὰ μηχανάασθαι.</l>
    <l>εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ</l>
    <l>ἐχθαίρουσ' ἀνὰ δῆμον, ἐπισπόμενοι θεοῦ ὀμφῇ.</l>
    <l>τίς δ' οἶδ' εἴ κέ ποτέ σφι βίας ἀποτείσεται ἐλθών,</l>
    <l>ἢ ὅ γε μοῦνος ἐὼν ἢ καὶ σύμπαντες Ἀχαιοί;</l>
    <l>εἰ γάρ σ' ὣς ἐθέλοι φιλέειν γλαυκῶπις Ἀθήνη,</l>
    <l>ὡς τότ' Ὀδυσσῆος περικήδετο κυδαλίμοιο</l>
    <l>δήμῳ ἔνι Τρώων. ὅθι πάσχομεν ἄλγε' Ἀχαιοί· -</l>
    <l>οὐ γάρ πω ἴδον ὧδε θεοὺς ἀναφανδὰ φιλεῦντας,</l>
    <l>ὡς κείνῳ ἀναφανδὰ παρίστατο Παλλὰς Ἀθήνη· -</l>
    <l>εἴ σ' οὕτως ἐθέλοι φιλέειν κήδοιτό τε θυμῷ,</l>
    <l>τῶ κέν τις κείνων γε καὶ ἐκλελάθοιτο γάμοιο.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ὦ γέρον, οὔ πω τοῦτο ἔπος τελέεσθαι ὀΐω·</l>
    <l>λίην γὰρ μέγα εἶπες· ἄγη μ' ἔχει. οὐκ ἂν ἐμοί γε</l>
    <l>ἐλπομένῳ τὰ γένοιτ', οὐδ' εἰ θεοὶ ὣς ἐθέλοιεν.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘Τηλέμαχε, ποῖόν σε ἔπος φύγεν ἕρκος ὀδόντων.</l>
    <l>ῥεῖα θεός γ' ἐθέλων καὶ τηλόθεν ἄνδρα σαώσαι.</l>
    <l>βουλοίμην δ' ἂν ἐγώ γε καὶ ἄλγεα πολλὰ μογήσας</l>
    <l>οἴκαδέ τ' ἐλθέμεναι καὶ νόστιμον ἦμαρ ἰδέσθαι,</l>
    <l>ἢ ἐλθὼν ἀπολέσθαι ἐφέστιος, ὡς Ἀγαμέμνων</l>
    <l>ὤλεθ' ὑπ' Αἰγίσθοιο δόλῳ καὶ ἧς ἀλόχοιο.</l>
    <l>ἀλλ' ἦ τοι θάνατον μὲν ὁμοίϊον οὐδὲ θεοί περ</l>
    <l>καὶ φίλῳ ἀνδρὶ δύνανται ἀλαλκέμεν, ὁππότε κεν δὴ</l>
    <l>μοῖρ' ὀλοὴ καθέλῃσι τανηλεγέος θανάτοιο.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘Μέντορ, μηκέτι ταῦτα λεγώμεθα κηδόμενοί περ·</l>
    <l>κείνῳ δ' οὐκέτι νόστος ἐτήτυμος, ἀλλά οἱ ἤδη</l>
    <l>φράσσαντ' ἀθάνατοι θάνατον καὶ κῆρα μέλαιναν.</l>
    <l>νῦν δ' ἐθέλω ἔπος ἄλλο μεταλλῆσαι καὶ ἐρέσθαι</l>
    <l>Νέστορ', ἐπεὶ περίοιδε δίκας ἠδὲ φρόνιν ἄλλων·</l>
    <l>τρὶς γὰρ δή μίν φασιν ἀνάξασθαι γένε' ἀνδρῶν,</l>
    <l>ὥς τέ μοι ἀθάνατος ἰνδάλλεται εἰσοράασθαι.</l>
    <l>ὦ Νέστορ Νηληϊάδη, σὺ δ' ἀληθὲς ἐνίσπες·</l>
    <l>πῶς ἔθαν' Ἀτρεΐδης εὐρὺ κρείων Ἀγαμέμνων;</l>
    <l>ποῦ Μενέλαος ἔην; τίνα δ' αὐτῷ μήσατ' ὄλεθρον</l>
    <l>Αἴγισθος δολόμητις, ἐπεὶ κτάνε πολλὸν ἀρείω;</l>
    <l>ἦ οὐκ Ἄργεος ἦεν Ἀχαιϊκοῦ, ἀλλά πῃ ἄλλῃ</l>
    <l>πλάζετ' ἐπ' ἀνθρώπους, ὁ δὲ θαρσήσας κατέπεφνε;’</l>
    <l>τὸν δ' ἠμείβετ' ἔπειτα Γερήνιος ἱππότα Νέστωρ·</l>
    <l>‘τοιγὰρ ἐγώ τοι, τέκνον, ἀληθέα πάντ' ἀγορεύσω.</l>
    <l>ἦ τοι μὲν τόδε καὐτὸς ὀΐεαι, ὥς κεν ἐτύχθη,</l>
    <l>εἰ ζώοντ' Αἴγισθον ἐνὶ μεγάροισιν ἔτετμεν</l>
    <l>Ἀτρεΐδης Τροίηθεν ἰών, ξανθὸς Μενέλαος·</l>
    <l>τῶ κέ οἱ οὐδὲ θανόντι χυτὴν ἐπὶ γαῖαν ἔχευαν,</l>
    <l>ἀλλ' ἄρα τόν γε κύνες τε καὶ οἰωνοὶ κατέδαψαν</l>
    <l>κείμενον ἐν πεδίῳ ἑκὰς ἄστεος, οὐδὲ κέ τίς μιν</l>
    <l>κλαῦσεν Ἀχαιϊάδων· μάλα γὰρ μέγα μήσατο ἔργον.</l>
    <l>ἡμεῖς μὲν γὰρ κεῖθι πολέας τελέοντες ἀέθλους</l>
    <l>ἥμεθ'· ὁ δ' εὔκηλος μυχῷ Ἄργεος ἱπποβότοιο</l>
    <l>πόλλ' Ἀγαμεμνονέην ἄλοχον θέλγεσκεν ἔπεσσιν.</l>
    <l>ἡ δ' ἦ τοι τὸ πρὶν μὲν ἀναίνετο ἔργον ἀεικές,</l>
    <l>δῖα Κλυταιμνήστρη· φρεσὶ γὰρ κέχρητ' ἀγαθῇσι·</l>
    <l>πὰρ δ' ἄρ' ἔην καὶ ἀοιδὸς ἀνήρ, ᾧ πόλλ' ἐπέτελλεν</l>
    <l>Ἀτρεΐδης Τροίηνδε κιὼν εἴρυσθαι ἄκοιτιν.</l>
    <l>ἀλλ' ὅτε δή μιν μοῖρα θεῶν ἐπέδησε δαμῆναι,</l>
    <l>δὴ τότε τὸν μὲν ἀοιδὸν ἄγων ἐς νῆσον ἐρήμην</l>
    <l>κάλλιπεν οἰωνοῖσιν ἕλωρ καὶ κύρμα γενέσθαι,</l>
    <l>τὴν δ' ἐθέλων ἐθέλουσαν ἀνήγαγεν ὅνδε δόμονδε.</l>
    <l>πολλὰ δὲ μηρί' ἔκηε θεῶν ἱεροῖσ' ἐπὶ βωμοῖς,</l>
    <l>πολλὰ δ' ἀγάλματ' ἀνῆψεν, ὑφάσματά τε χρυσόν τε,</l>
    <l>ἐκτελέσας μέγα ἔργον, ὃ οὔ ποτε ἔλπετο θυμῷ.</l>
    <l>ἡμεῖς μὲν γὰρ ἅμα πλέομεν Τροίηθεν ἰόντες,</l>
    <l>Ἀτρεΐδης καὶ ἐγώ, φίλα εἰδότες ἀλλήλοισιν·</l>
    <l>ἀλλ' ὅτε Σούνιον ἱρὸν ἀφικόμεθ', ἄκρον Ἀθηνέων,</l>
    <l>ἔνθα κυβερνήτην Μενελάου Φοῖβος Ἀπόλλων</l>
    <l>οἷσ' ἀγανοῖσι βέλεσσιν ἐποιχόμενος κατέπεφνε,</l>
    <l>πηδάλιον μετὰ χερσὶ θεούσης νηὸς ἔχοντα,</l>
    <l>Φρόντιν Ὀνητορίδην, ὃς ἐκαίνυτο φῦλ' ἀνθρώπων</l>
    <l>νῆα κυβερνῆσαι, ὁπότε σπέρχοιεν ἄελλαι.</l>
    <l>ὣς ὁ μὲν ἔνθα κατέσχετ', ἐπειγόμενός περ ὁδοῖο,</l>
    <l>ὄφρ' ἕταρον θάπτοι καὶ ἐπὶ κτέρεα κτερίσειεν.</l>
    <l>ἀλλ' ὅτε δὴ καὶ κεῖνος ἰὼν ἐπὶ οἴνοπα πόντον</l>
    <l>ἐν νηυσὶ γλαφυρῇσι Μαλειάων ὄρος αἰπὺ</l>
    <l>ἷξε θέων, τότε δὴ στυγερὴν ὁδὸν εὐρύοπα Ζεὺς</l>
    <l>ἐφράσατο, λιγέων δ' ἀνέμων ἐπ' ἀϋτμένα χεῦε</l>
    <l>κύματά τε τροφόεντα πελώρια, ἶσα ὄρεσσιν.</l>
    <l>ἔνθα διατμήξας τὰς μὲν Κρήτῃ ἐπέλασσεν,</l>
    <l>ἧχι Κύδωνες ἔναιον Ἰαρδάνου ἀμφὶ ῥέεθρα.</l>
    <l>ἔστι δέ τις λισσὴ αἰπεῖά τε εἰς ἅλα πέτρη</l>
    <l>ἐσχατιῇ Γόρτυνος ἐν ἠεροειδέϊ πόντῳ·</l>
    <l>ἔνθα νότος μέγα κῦμα ποτὶ σκαιὸν ῥίον ὠθεῖ,</l>
    <l>ἐς Φαιστόν, μικρὸς δὲ λίθος μέγα κῦμ' ἀποέργει.</l>
    <l>αἱ μὲν ἄρ' ἔνθ' ἦλθον, σπουδῇ δ' ἤλυξαν ὄλεθρον</l>
    <l>ἄνδρες, ἀτὰρ νῆάς γε ποτὶ σπιλάδεσσιν ἔαξαν</l>
    <l>κύματ'· ἀτὰρ τὰς πέντε νέας κυανοπρωείρους</l>
    <l>Αἰγύπτῳ ἐπέλασσε φέρων ἄνεμός τε καὶ ὕδωρ.</l>
    <l>ὣς ὁ μὲν ἔνθα πολὺν βίοτον καὶ χρυσὸν ἀγείρων</l>
    <l>ἠλᾶτο ξὺν νηυσὶ κατ' ἀλλοθρόους ἀνθρώπους·</l>
    <l>τόφρα δὲ ταῦτ' Αἴγισθος ἐμήσατο οἴκοθι λυγρά,</l>
    <l>κτείνας Ἀτρεΐδην, δέδμητο δὲ λαὸς ὑπ' αὐτῷ.</l>
    <l>ἑπτάετες δ' ἤνασσε πολυχρύσοιο Μυκήνης,</l>
    <l>τῷ δέ οἱ ὀγδοάτῳ κακὸν ἤλυθε δῖος Ὀρέστης</l>
    <l>ἂψ ἀπ' Ἀθηνάων, κατὰ δ' ἔκτανε πατροφονῆα,</l>
    <l>[Αἴγισθον δολόμητιν, ὅ οἱ πατέρα κλυτὸν ἔκτα.]</l>
    <l>ἦ τοι ὁ τὸν κτείνας δαίνυ τάφον Ἀργείοισι</l>
    <l>μητρός τε στυγερῆς καὶ ἀνάλκιδος Αἰγίσθοιο·</l>
    <l>αὐτῆμαρ δέ οἱ ἦλθε βοὴν ἀγαθὸς Μενέλαος,</l>
    <l>πολλὰ κτήματ' ἄγων, ὅσα οἱ νέες ἄχθος ἄειραν.</l>
    <l>καὶ σύ, φίλος, μὴ δηθὰ δόμων ἄπο τῆλ' ἀλάλησο,</l>
    <l>κτήματά τε προλιπὼν ἄνδρας τ' ἐν σοῖσι δόμοισιν</l>
    <l>οὕτω ὑπερφιάλους, μή τοι κατὰ πάντα φάγωσι</l>
    <l>κτήματα δασσάμενοι, σὺ δὲ τηϋσίην ὁδὸν ἔλθῃς.</l>
    <l>ἀλλ' ἐς μὲν Μενέλαον ἐγὼ κέλομαι καὶ ἄνωγα</l>
    <l>ἐλθεῖν· κεῖνος γὰρ νέον ἄλλοθεν εἰλήλουθεν,</l>
    <l>ἐκ τῶν ἀνθρώπων, ὅθεν οὐκ ἔλποιτό γε θυμῷ</l>
    <l>ἐλθέμεν, ὅν τινα πρῶτον ἀποσφήλωσιν ἄελλαι</l>
    <l>ἐς πέλαγος μέγα τοῖον, ὅθεν τέ περ οὐδ' οἰωνοὶ</l>
    <l>αὐτόετες οἰχνεῦσιν, ἐπεὶ μέγα τε δεινόν τε.</l>
    <l>ἀλλ' ἴθι νῦν σὺν νηΐ τε σῇ καὶ σοῖσ' ἑτάροισιν·</l>
    <l>εἰ δ' ἐθέλεις πεζός, πάρα τοι δίφρος τε καὶ ἵπποι,</l>
    <l>πὰρ δέ τοι υἷες ἐμοί, οἵ τοι πομπῆες ἔσονται</l>
    <l>ἐς Λακεδαίμονα δῖαν, ὅθι ξανθὸς Μενέλαος.</l>
    <l>λίσσεσθαι δέ μιν αὐτός, ἵνα νημερτὲς ἐνίσπῃ·</l>
    <l>ψεῦδος δ' οὐκ ἐρέει· μάλα γὰρ πεπνυμένος ἐστίν.’</l>
    <l>ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθε.</l>
    <l>τοῖσι δὲ καὶ μετέειπε θεὰ γλαυκῶπις Ἀθήνη·</l>
    <l>‘ὦ γέρον, ἦ τοι ταῦτα κατὰ μοῖραν κατέλεξας·</l>
    <l>ἀλλ' ἄγε τάμνετε μὲν γλώσσας, κεράασθε δὲ οἶνον,</l>
    <l>ὄφρα Ποσειδάωνι καὶ ἄλλοισ' ἀθανάτοισι</l>
    <l>σπείσαντες κοίτοιο μεδώμεθα· τοῖο γὰρ ὥρη.</l>
    <l>ἤδη γὰρ φάος οἴχεθ' ὑπὸ ζόφον, οὐδὲ ἔοικε</l>
    <l>δηθὰ θεῶν ἐν δαιτὶ θαασσέμεν, ἀλλὰ νέεσθαι.’</l>
    <l>ἦ ῥα Διὸς θυγάτηρ, οἱ δ' ἔκλυον αὐδησάσης·</l>
    <l>τοῖσι δὲ κήρυκες μὲν ὕδωρ ἐπὶ χεῖρας ἔχευαν,</l>
    <l>κοῦροι δὲ κρητῆρας ἐπεστέψαντο ποτοῖο,</l>
    <l>νώμησαν δ' ἄρα πᾶσιν ἐπαρξάμενοι δεπάεσσι·</l>
    <l>γλώσσας δ' ἐν πυρὶ βάλλον, ἀνιστάμενοι δ' ἐπέλειβον.</l>
    <l>αὐτὰρ ἐπεὶ σπεῖσάν τε πίον θ' ὅσον ἤθελε θυμός,</l>
    <l>δὴ τότ' Ἀθηναίη καὶ Τηλέμαχος θεοειδὴς</l>
    <l>ἄμφω ἱέσθην κοίλην ἐπὶ νῆα νέεσθαι·</l>
    <l>Νέστωρ αὖ κατέρυκε καθαπτόμενος ἐπέεσσι·</l>
    <l>‘Ζεὺς τό γ' ἀλεξήσειε καὶ ἀθάνατοι θεοὶ ἄλλοι,</l>
    <l>ὡς ὑμεῖς παρ' ἐμεῖο θοὴν ἐπὶ νῆα κίοιτε</l>
    <l>ὥς τέ τευ ἢ παρὰ πάμπαν ἀνείμονος ἠὲ πενιχροῦ,</l>
    <l>ᾧ οὔ τι χλαῖναι καὶ ῥήγεα πόλλ' ἐνὶ οἴκῳ,</l>
    <l>οὔτ' αὐτῷ μαλακῶς οὔτε ξείνοισιν ἐνεύδειν.</l>
    <l>αὐτὰρ ἐμοὶ πάρα μὲν χλαῖναι καὶ ῥήγεα καλά.</l>
    <l>οὔ θην δὴ τοῦδ' ἀνδρὸς Ὀδυσσῆος φίλος υἱὸς</l>
    <l>νηὸς ἐπ' ἰκριόφιν καταλέξεται, ὄφρ' ἂν ἐγώ γε</l>
    <l>ζώω, ἔπειτα δὲ παῖδες ἐνὶ μεγάροισι λίπωνται</l>
    <l>ξείνους ξεινίζειν, ὅς τίς κ' ἐμὰ δώμαθ' ἵκηται.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘εὖ δὴ ταῦτά γ' ἔφησθα, γέρον φίλε· σοὶ δὲ ἔοικε</l>
    <l>Τηλέμαχον πείθεσθαι, ἐπεὶ πολὺ κάλλιον οὕτω.</l>
    <l>ἀλλ' οὗτος μὲν νῦν σοι ἅμ' ἕψεται, ὄφρα κεν εὕδῃ</l>
    <l>σοῖσιν ἐνὶ μεγάροισιν· ἐγὼ δ' ἐπὶ νῆα μέλαιναν</l>
    <l>εἶμ', ἵνα θαρσύνω θ' ἑτάρους εἴπω τε ἕκαστα.</l>
    <l>οἶος γὰρ μετὰ τοῖσι γεραίτερος εὔχομαι εἶναι·</l>
    <l>οἱ δ' ἄλλοι φιλότητι νεώτεροι ἄνδρες ἕπονται,</l>
    <l>πάντες ὁμηλικίη μεγαθύμου Τηλεμάχοιο.</l>
    <l>ἔνθα κε λεξαίμην κοίλῃ παρὰ νηῒ μελαίνῃ,</l>
    <l>νῦν· ἀτὰρ ἠῶθεν μετὰ Καύκωνας μεγαθύμους</l>
    <l>εἶμ', ἔνθα χρεῖός μοι ὀφέλλεται, οὔ τι νέον γε</l>
    <l>οὐδ' ὀλίγον· σὺ δὲ τοῦτον, ἐπεὶ τεὸν ἵκετο δῶμα,</l>
    <l>πέμψον σὺν δίφρῳ τε καὶ υἱέϊ· δὸς δέ οἱ ἵππους,</l>
    <l>οἵ τοι ἐλαφρότατοι θείειν καὶ κάρτος ἄριστοι.’</l>
    <l>ὣς ἄρα φωνήσασ' ἀπέβη γλαυκῶπις Ἀθήνη</l>
    <l>φήνῃ εἰδομένη· θάμβος δ' ἕλε πάντας Ἀχαιούς.</l>
    <l>θαύμαζεν δ' ὁ γεραιός, ὅπως ἴδεν ὀφθαλμοῖσι·</l>
    <l>Τηλεμάχου δ' ἕλε χεῖρα, ἔπος τ' ἔφατ' ἔκ τ' ὀνόμαζεν·</l>
    <l>‘ὦ φίλος, οὔ σε ἔολπα κακὸν καὶ ἄναλκιν ἔσεσθαι,</l>
    <l>εἰ δή τοι νέῳ ὧδε θεοὶ πομπῆες ἕπονται.</l>
    <l>οὐ μὲν γάρ τις ὅδ' ἄλλος Ὀλύμπια δώματ' ἐχόντων,</l>
    <l>ἀλλὰ Διὸς θυγάτηρ, ἀγελείη Τριτογένεια,</l>
    <l>ἥ τοι καὶ πατέρ' ἐσθλὸν ἐν Ἀργείοισιν ἐτίμα.</l>
    <l>ἀλλά, ἄνασσ', ἵληθι, δίδωθι δέ μοι κλέος ἐσθλόν,</l>
    <l>αὐτῷ καὶ παίδεσσι καὶ αἰδοίῃ παρακοίτι·</l>
    <l>σοὶ δ' αὖ ἐγὼ ῥέξω βοῦν ἤνιν εὐρυμέτωπον,</l>
    <l>ἀδμήτην, ἣν οὔ πω ὑπὸ ζυγὸν ἤγαγεν ἀνήρ·</l>
    <l>τήν τοι ἐγὼ ῥέξω χρυσὸν κέρασιν περιχεύας.’</l>
    <l>ὣς ἔφατ' εὐχόμενος, τοῦ δ' ἔκλυε Παλλὰς Ἀθήνη.</l>
    <l>τοῖσιν δ' ἡγεμόνευε Γερήνιος ἱππότα Νέστωρ,</l>
    <l>υἱάσι καὶ γαμβροῖσιν, ἑὰ πρὸς δώματα καλά.</l>
    <l>ἀλλ' ὅτε δώμαθ' ἵκοντο ἀγακλυτὰ τοῖο ἄνακτος,</l>
    <l>ἑξείης ἕζοντο κατὰ κλισμούς τε θρόνους τε·</l>
    <l>τοῖς δ' ὁ γέρων ἐλθοῦσιν ἀνὰ κρητῆρα κέρασσεν</l>
    <l>οἴνου ἡδυπότοιο, τὸν ἑνδεκάτῳ ἐνιαυτῷ</l>
    <l>ὤϊξεν ταμίη καὶ ἀπὸ κρήδεμνον ἔλυσε·</l>
    <l>τοῦ ὁ γέρων κρητῆρα κεράσσατο, πολλὰ δ' Ἀθήνῃ</l>
    <l>εὔχετ' ἀποσπένδων, κούρῃ Διὸς αἰγιόχοιο.</l>
    <l>αὐτὰρ ἐπεὶ σπεῖσάν τε πίον θ' ὅσον ἤθελε θυμός,</l>
    <l>οἱ μὲν κακκείοντες ἔβαν οἶκόνδε ἕκαστος,</l>
    <l>τὸν δ' αὐτοῦ κοίμησε Γερήνιος ἱππότα Νέστωρ,</l>
    <l>Τηλέμαχον, φίλον υἱὸν Ὀδυσσῆος θείοιο,</l>
    <l>τρητοῖσ' ἐν λεχέεσσιν, ὑπ' αἰθούσῃ ἐριδούπῳ,</l>
    <l>πὰρ δ' ἄρ' ἐϋμμελίην Πεισίστρατον, ὄρχαμον ἀνδρῶν,</l>
    <l>ὅς οἱ ἔτ' ἠΐθεος παίδων ἦν ἐν μεγάροισιν.</l>
    <l>αὐτὸς δ' αὖτε καθεῦδε μυχῷ δόμου ὑψηλοῖο·</l>
    <l>τῷ δ' ἄλοχος δέσποινα λέχος πόρσυνε καὶ εὐνήν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>ὤρνυτ' ἄρ' ἐξ εὐνῆφι Γερήνιος ἱππότα Νέστωρ,</l>
    <l>ἐκ δ' ἐλθὼν κατ' ἄρ' ἕζετ' ἐπὶ ξεστοῖσι λίθοισιν,</l>
    <l>οἵ οἱ ἔσαν προπάροιθε θυράων ὑψηλάων</l>
    <l>λευκοί, ἀποστίλβοντες ἀλείφατος· οἷσ' ἔπι μὲν πρὶν</l>
    <l>Νηλεὺς ἵζεσκεν, θεόφιν μήστωρ ἀτάλαντος·</l>
    <l>ἀλλ' ὁ μὲν ἤδη κηρὶ δαμεὶς Ἄϊδόσδε βεβήκει,</l>
    <l>Νέστωρ αὖ τότ' ἐφῖζε Γερήνιος, οὖρος Ἀχαιῶν,</l>
    <l>σκῆπτρον ἔχων. περὶ δ' υἷες ἀολλέες ἠγερέθοντο</l>
    <l>ἐκ θαλάμων ἐλθόντες, Ἐχέφρων τε Στρατίος τε</l>
    <l>Περσεύς τ' Ἄρητός τε καὶ ἀντίθεος Θρασυμήδης.</l>
    <l>τοῖσι δ' ἔπειθ' ἕκτος Πεισίστρατος ἤλυθεν ἥρως,</l>
    <l>πὰρ δ' ἄρα Τηλέμαχον θεοείκελον εἷσαν ἄγοντες.</l>
    <l>τοῖσι δὲ μύθων ἦρχε Γερήνιος ἱππότα Νέστωρ·</l>
    <l>‘καρπαλίμως μοι, τέκνα φίλα, κρηήνατ' ἐέλδωρ,</l>
    <l>ὄφρ' ἦ τοι πρώτιστα θεῶν ἱλάσσομ' Ἀθήνην,</l>
    <l>ἥ μοι ἐναργὴς ἦλθε θεοῦ ἐς δαῖτα θάλειαν.</l>
    <l>ἀλλ' ἄγ' ὁ μὲν πεδίονδ' ἐπὶ βοῦν ἴτω, ὄφρα τάχιστα</l>
    <l>ἔλθῃσιν, ἐλάσῃ δὲ βοῶν ἐπιβουκόλος ἀνήρ·</l>
    <l>εἷς δ' ἐπὶ Τηλεμάχου μεγαθύμου νῆα μέλαιναν</l>
    <l>πάντας ἰὼν ἑτάρους ἀγέτω, λιπέτω δὲ δύ' οἴους·</l>
    <l>εἷς δ' αὖ χρυσοχόον Λαέρκεα δεῦρο κελέσθω</l>
    <l>ἐλθεῖν, ὄφρα βοὸς χρυσὸν κέρασιν περιχεύῃ.</l>
    <l>οἱ δ' ἄλλοι μένετ' αὐτοῦ ἀολλέες, εἴπατε δ' εἴσω</l>
    <l>δμῳῇσιν κατὰ δώματ' ἀγακλυτὰ δαῖτα πένεσθαι,</l>
    <l>ἕδρας τε ξύλα τ' ἀμφὶ καὶ ἀγλαὸν οἰσέμεν ὕδωρ.’</l>
    <l>ὣς ἔφαθ', οἱ δ' ἄρα πάντες ἐποίπνυον· ἦλθε μὲν ἂρ βοῦς</l>
    <l>ἐκ πεδίου, ἦλθον δὲ θοῆς παρὰ νηὸς ἐΐσης</l>
    <l>Τηλεμάχου ἕταροι μεγαλήτορος, ἦλθε δὲ χαλκεὺς</l>
    <l>ὅπλ' ἐν χερσὶν ἔχων χαλκήϊα, πείρατα τέχνης,</l>
    <l>ἄκμονά τε σφῦράν τ' εὐποίητόν τε πυράγρην,</l>
    <l>οἷσίν τε χρυσὸν ἐργάζετο· ἦλθε δ' Ἀθήνη</l>
    <l>ἱρῶν ἀντιόωσα. γέρων δ' ἱππηλάτα Νέστωρ</l>
    <l>χρυσὸν ἔδωχ'· ὁ δ' ἔπειτα βοὸς κέρασιν περίχευεν</l>
    <l>ἀσκήσας, ἵν' ἄγαλμα θεὰ κεχάροιτο ἰδοῦσα.</l>
    <l>βοῦν δ' ἀγέτην κεράων Στρατίος καὶ δῖος Ἐχέφρων.</l>
    <l>χέρνιβα δέ σφ' Ἄρητος ἐν ἀνθεμόεντι λέβητι</l>
    <l>ἤλυθεν ἐκ θαλάμοιο φέρων, ἑτέρῃ δ' ἔχεν οὐλὰς</l>
    <l>ἐν κανέῳ· πέλεκυν δὲ μενεπτόλεμος Θρασυμήδης</l>
    <l>ὀξὺν ἔχων ἐν χειρὶ παρίστατο, βοῦν ἐπικόψων.</l>
    <l>Περσεὺς δ' ἀμνίον εἶχε. γέρων δ' ἱππηλάτα Νέστωρ</l>
    <l>χέρνιβά τ' οὐλοχύτας τε κατήρχετο, πολλὰ δ' Ἀθήνῃ</l>
    <l>εὔχετ' ἀπαρχόμενος, κεφαλῆς τρίχας ἐν πυρὶ βάλλων.</l>
    <l>αὐτὰρ ἐπεί ῥ' εὔξαντο καὶ οὐλοχύτας προβάλοντο,</l>
    <l>αὐτίκα Νέστορος υἱός, ὑπέρθυμος Θρασυμήδης,</l>
    <l>ἤλασεν ἄγχι στάς· πέλεκυς δ' ἀπέκοψε τένοντας</l>
    <l>αὐχενίους, λῦσεν δὲ βοὸς μένος· αἱ δ' ὀλόλυξαν</l>
    <l>θυγατέρες τε νυοί τε καὶ αἰδοίη παράκοιτις</l>
    <l>Νέστορος, Εὐρυδίκη, πρέσβα Κλυμένοιο θυγατρῶν.</l>
    <l>οἱ μὲν ἔπειτ' ἀνελόντες ἀπὸ χθονὸς εὐρυοδείης</l>
    <l>ἔσχον· ἀτὰρ σφάξεν Πεισίστρατος, ὄρχαμος ἀνδρῶν.</l>
    <l>τῆς δ' ἐπεὶ ἐκ μέλαν αἷμα ῥύη, λίπε δ' ὀστέα θυμός,</l>
    <l>αἶψ' ἄρα μιν διέχευαν, ἄφαρ δ' ἐκ μηρία τάμνον</l>
    <l>πάντα κατὰ μοῖραν, κατά τε κνίσῃ ἐκάλυψαν,</l>
    <l>δίπτυχα ποιήσαντες, ἐπ' αὐτῶν δ' ὠμοθέτησαν.</l>
    <l>καῖε δ' ἐπὶ σχίζῃσ' ὁ γέρων, ἐπὶ δ' αἴθοπα οἶνον</l>
    <l>λεῖβε· νέοι δὲ παρ' αὐτὸν ἔχον πεμπώβολα χερσίν.</l>
    <l>αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο,</l>
    <l>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειρον,</l>
    <l>ὤπτων δ' ἀκροπόρους ὀβελοὺς ἐν χερσὶν ἔχοντες.</l>
    <l>τόφρα δὲ Τηλέμαχον λοῦσεν καλὴ Πολυκάστη,</l>
    <l>Νέστορος ὁπλοτάτη θυγάτηρ Νηληϊάδαο.</l>
    <l>αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,</l>
    <l>ἀμφὶ δέ μιν φᾶρος καλὸν βάλεν ἠδὲ χιτῶνα,</l>
    <l>ἔκ ῥ' ἀσαμίνθου βῆ δέμας ἀθανάτοισιν ὁμοῖος·</l>
    <l>πὰρ δ' ὅ γε Νέστορ' ἰὼν κατ' ἄρ' ἕζετο, ποιμένα λαῶν.</l>
    <l>οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο,</l>
    <l>δαίνυνθ' ἑζόμενοι· ἐπὶ δ' ἀνέρες ἐσθλοὶ ὄροντο</l>
    <l>οἶνον οἰνοχοεῦντες ἐνὶ χρυσέοις δεπάεσσιν.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>τοῖσι δὲ μύθων ἦρχε Γερήνιος ἱππότα Νέστωρ·</l>
    <l>‘παῖδες ἐμοί, ἄγε Τηλεμάχῳ καλλίτριχας ἵππους</l>
    <l>ζεύξαθ' ὑφ' ἅρματ' ἄγοντες, ἵνα πρήσσῃσιν ὁδοῖο.’</l>
    <l>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,</l>
    <l>καρπαλίμως δ' ἔζευξαν ὑφ' ἅρμασιν ὠκέας ἵππους.</l>
    <l>ἐν δὲ γυνὴ ταμίη σῖτον καὶ οἶνον ἔθηκεν</l>
    <l>ὄψα τε, οἷα ἔδουσι διοτρεφέες βασιλῆες.</l>
    <l>ἂν δ' ἄρα Τηλέμαχος περικαλλέα βήσετο δίφρον·</l>
    <l>πὰρ δ' ἄρα Νεστορίδης Πεισίστρατος, ὄρχαμος ἀνδρῶν,</l>
    <l>ἐς δίφρον τ' ἀνέβαινε καὶ ἡνία λάζετο χερσί,</l>
    <l>μάστιξεν δ' ἐλάαν, τὼ δ' οὐκ ἀέκοντε πετέσθην</l>
    <l>ἐς πεδίον, λιπέτην δὲ Πύλου αἰπὺ πτολίεθρον.</l>
    <l>οἱ δὲ πανημέριοι σεῖον ζυγὸν ἀμφὶς ἔχοντες.</l>
    <l>δύσετό τ' ἠέλιος σκιόωντό τε πᾶσαι ἀγυιαί·</l>
    <l>ἐς Φηρὰς δ' ἵκοντο Διοκλῆος ποτὶ δῶμα,</l>
    <l>υἱέος Ὀρτιλόχοιο, τὸν Ἀλφειὸς τέκε παῖδα.</l>
    <l>ἔνθα δὲ νύκτ' ἄεσαν, ὁ δ' ἄρα ξεινήϊα δῶκεν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>ἵππους τ' ἐζεύγνυντ' ἀνά θ' ἅρματα ποικίλ' ἔβαινον,</l>
    <l>[ἐκ δ' ἔλασαν προθύροιο καὶ αἰθούσης ἐριδούπου·]</l>
    <l>μάστιξεν δ' ἐλάαν, τὼ δ' οὐκ ἀέκοντε πετέσθην.</l>
    <l>ἷξον δ' ἐς πεδίον πυρηφόρον, ἔνθα δ' ἔπειτα</l>
    <l>ἦνον ὁδόν· τοῖον γὰρ ὑπέκφερον ὠκέες ἵπποι.</l>
    <l>δύσετό τ' ἠέλιος σκιόωντό τε πᾶσαι ἀγυιαί.</l>
  </verse>
  <chapter label="Ῥαψωδία δ">Ῥαψωδία δ</chapter>
  <verse ln="1">
    <l>Οἱ δ' ἷξον κοίλην Λακεδαίμονα κητώεσσαν,</l>
    <l>πρὸς δ' ἄρα δώματ' ἔλων Μενελάου κυδαλίμοιο.</l>
    <l>τὸν δ' εὗρον δαινύντα γάμον πολλοῖσιν ἔτῃσιν</l>
    <l>υἱέος ἠδὲ θυγατρὸς ἀμύμονος ᾧ ἐνὶ οἴκῳ.</l>
    <l>τὴν μὲν Ἀχιλλῆος ῥηξήνορος υἱέϊ πέμπεν·</l>
    <l>ἐν Τροίῃ γὰρ πρῶτον ὑπέσχετο καὶ κατένευσε</l>
    <l>δωσέμεναι, τοῖσιν δὲ θεοὶ γάμον ἐξετέλειον·</l>
    <l>τὴν ἄρ' ὅ γ' ἔνθ' ἵπποισι καὶ ἅρμασι πέμπε νέεσθαι</l>
    <l>Μυρμιδόνων προτὶ ἄστυ περικλυτόν, οἷσιν ἄνασσεν.</l>
    <l>υἱέϊ δὲ Σπάρτηθεν Ἀλέκτορος ἤγετο κούρην,</l>
    <l>ὅς οἱ τηλύγετος γένετο κρατερὸς Μεγαπένθης</l>
    <l>ἐκ δούλης· Ἑλένῃ δὲ θεοὶ γόνον οὐκέτ' ἔφαινον,</l>
    <l>ἐπεὶ δὴ τὸ πρῶτον ἐγείνατο παῖδ' ἐρατεινήν,</l>
    <l>Ἑρμιόνην, ἣ εἶδος ἔχε χρυσῆς Ἀφροδίτης.</l>
    <l>ὣς οἱ μὲν δαίνυντο καθ' ὑψερεφὲς μέγα δῶμα</l>
    <l>γείτονες ἠδὲ ἔται Μενελάου κυδαλίμοιο,</l>
    <l>τερπόμενοι· μετὰ δέ σφιν ἐμέλπετο θεῖος ἀοιδὸς</l>
    <l>φορμίζων· δοιὼ δὲ κυβιστητῆρε κατ' αὐτοὺς</l>
    <l>μολπῆς ἐξάρχοντες ἐδίνευον κατὰ μέσσους.</l>
    <l>τὼ δ' αὖτ' ἐν προθύροισι δόμων αὐτώ τε καὶ ἵππω,</l>
    <l>Τηλέμαχός θ' ἥρως καὶ Νέστορος ἀγλαὸς υἱός,</l>
    <l>στῆσαν· ὁ δὲ προμολὼν ἴδετο κρείων Ἐτεωνεύς,</l>
    <l>ὀτρηρὸς θεράπων Μενελάου κυδαλίμοιο,</l>
    <l>βῆ δ' ἴμεν ἀγγελέων διὰ δώματα ποιμένι λαῶν,</l>
    <l>ἀγχοῦ δ' ἱστάμενος ἔπεα πτερόεντα προσηύδα·</l>
    <l>‘ξείνω δή τινε τώδε, διοτρεφὲς ὦ Μενέλαε,</l>
    <l>ἄνδρε δύω, γενεῇ δὲ Διὸς μεγάλοιο ἔϊκτον.</l>
    <l>ἀλλ' εἴπ', ἤ σφωϊν καταλύσομεν ὠκέας ἵππους,</l>
    <l>ἦ ἄλλον πέμπωμεν ἱκανέμεν, ὅς κε φιλήσῃ.’</l>
    <l>τὸν δὲ μέγ' ὀχθήσας προσέφη ξανθὸς Μενέλαος·</l>
    <l>‘οὐ μὲν νήπιος ἦσθα, Βοηθοΐδη Ἐτεωνεῦ,</l>
    <l>τὸ πρίν· ἀτὰρ μὲν νῦν γε πάϊς ὣς νήπια βάζεις.</l>
    <l>ἦ μὲν δὴ νῶϊ ξεινήϊα πολλὰ φαγόντες</l>
    <l>ἄλλων ἀνθρώπων δεῦρ' ἱκόμεθ', αἴ κέ ποθι Ζεὺς</l>
    <l>ἐξοπίσω περ παύσῃ ὀϊζύος. ἀλλὰ λύ' ἵππους</l>
    <l>ξείνων, ἐς δ' αὐτοὺς προτέρω ἄγε θοινηθῆναι.’</l>
    <l>ὣς φάθ', ὁ δὲ μεγάροιο διέσσυτο, κέκλετο δ' ἄλλους</l>
    <l>ὀτρηροὺς θεράποντας ἅμα σπέσθαι ἑοῖ αὐτῷ.</l>
    <l>οἱ δ' ἵππους μὲν λῦσαν ὑπὸ ζυγοῦ ἱδρώοντας·</l>
    <l>καὶ τοὺς μὲν κατέδησαν ἐφ' ἱππείῃσι κάπῃσι,</l>
    <l>πὰρ δ' ἔβαλον ζειάς, ἀνὰ δὲ κρῖ λευκὸν ἔμειξαν,</l>
    <l>ἅρματα δ' ἔκλιναν πρὸς ἐνώπια παμφανόωντα,</l>
    <l>αὐτοὺς δ' εἰσῆγον θεῖον δόμον. οἱ δὲ ἰδόντες</l>
    <l>θαύμαζον κατὰ δῶμα διοτρεφέος βασιλῆος·</l>
    <l>ὥς τε γὰρ ἠελίου αἴγλη πέλεν ἠὲ σελήνης</l>
    <l>δῶμα καθ' ὑψερεφὲς Μενελάου κυδαλίμοιο.</l>
    <l>αὐτὰρ ἐπεὶ τάρπησαν ὁρώμενοι ὀφθαλμοῖσιν,</l>
    <l>ἔς ῥ' ἀσαμίνθους βάντες ἐϋξέστας λούσαντο.</l>
    <l>τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</l>
    <l>ἀμφὶ δ' ἄρα χλαίνας οὔλας βάλον ἠδὲ χιτῶνας,</l>
    <l>ἔς ῥα θρόνους ἕζοντο παρ' Ἀτρεΐδην Μενέλαον.</l>
    <l>χέρνιβα δ' ἀμφίπολος προχόῳ ἐπέχευε φέρουσα</l>
    <l>καλῇ χρυσείῃ, ὑπὲρ ἀργυρέοιο λέβητος,</l>
    <l>νίψασθαι· παρὰ δὲ ξεστὴν ἐτάνυσσε τράπεζαν.</l>
    <l>σῖτον δ' αἰδοίη ταμίη παρέθηκε φέρουσα,</l>
    <l>εἴδατα πόλλ' ἐπιθεῖσα, χαριζομένη παρεόντων.</l>
    <l>[δαιτρὸς δὲ κρειῶν πίνακας παρέθηκεν ἀείρας</l>
    <l>παντοίων, παρὰ δέ σφι τίθει χρύσεια κύπελλα.]</l>
    <l>τὼ καὶ δεικνύμενος προσέφη ξανθὸς Μενέλαος·</l>
    <l>‘σίτου θ' ἅπτεσθον καὶ χαίρετον· αὐτὰρ ἔπειτα</l>
    <l>δείπνου πασσαμένω εἰρησόμεθ' οἵ τινές ἐστον</l>
    <l>ἀνδρῶν· οὐ γὰρ σφῶν γε γένος ἀπόλωλε τοκήων,</l>
    <l>ἀλλ' ἀνδρῶν γένος ἐστὲ διοτρεφέων βασιλήων</l>
    <l>σκηπτούχων, ἐπεὶ οὔ κε κακοὶ τοιούσδε τέκοιεν.’</l>
    <l>ὣς φάτο, καί σφιν νῶτα βοὸς παρὰ πίονα θῆκεν</l>
    <l>ὄπτ' ἐν χερσὶν ἑλών, τά ῥά οἱ γέρα πάρθεσαν αὐτῷ.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>δὴ τότε Τηλέμαχος προσεφώνεε Νέστορος υἱόν,</l>
    <l>ἄγχι σχὼν κεφαλήν, ἵνα μὴ πευθοίαθ' οἱ ἄλλοι·</l>
    <l>‘φράζεο, Νεστορίδη, τῷ ἐμῷ κεχαρισμένε θυμῷ,</l>
    <l>χαλκοῦ τε στεροπὴν κατὰ δώματα ἠχήεντα</l>
    <l>χρυσοῦ τ' ἠλέκτρου τε καὶ ἀργύρου ἠδ' ἐλέφαντος.</l>
    <l>Ζηνός που τοιήδε γ' Ὀλυμπίου ἔνδοθεν αὐλή,</l>
    <l>ὅσσα τάδ' ἄσπετα πολλά· σέβας μ' ἔχει εἰσορόωντα.’</l>
    <l>τοῦ δ' ἀγορεύοντος ξύνετο ξανθὸς Μενέλαος,</l>
    <l>καί σφεας φωνήσας ἔπεα πτερόεντα προσηύδα·</l>
    <l>‘τέκνα φίλ', ἦ τοι Ζηνὶ βροτῶν οὐκ ἄν τις ἐρίζοι·</l>
    <l>ἀθάνατοι γὰρ τοῦ γε δόμοι καὶ κτήματ' ἔασιν·</l>
    <l>ἀνδρῶν δ' ἤ κέν τίς μοι ἐρίσσεται, ἠὲ καὶ οὐκί,</l>
    <l>κτήμασιν. ἦ γὰρ πολλὰ παθὼν καὶ πόλλ' ἐπαληθεὶς</l>
    <l>ἠγαγόμην ἐν νηυσὶ καὶ ὀγδοάτῳ ἔτει ἦλθον,</l>
    <l>Κύπρον Φοινίκην τε καὶ Αἰγυπτίους ἐπαληθείς,</l>
    <l>Αἰθίοπάς θ' ἱκόμην καὶ Σιδονίους καὶ Ἐρεμβοὺς</l>
    <l>καὶ Λιβύην, ἵνα τ' ἄρνες ἄφαρ κεραοὶ τελέθουσι.</l>
    <l>τρὶς γὰρ τίκτει μῆλα τελεσφόρον εἰς ἐνιαυτόν·</l>
    <l>ἔνθα μὲν οὔτε ἄναξ ἐπιδευὴς οὔτε τι ποιμὴν</l>
    <l>τυροῦ καὶ κρειῶν οὐδὲ γλυκεροῖο γάλακτος,</l>
    <l>ἀλλ' αἰεὶ παρέχουσιν ἐπηετανὸν γάλα θῆσθαι.</l>
    <l>εἷος ἐγὼ περὶ κεῖνα πολὺν βίοτον ξυναγείρων</l>
    <l>ἠλώμην, τεῖός μοι ἀδελφεὸν ἄλλος ἔπεφνε</l>
    <l>λάθρῃ, ἀνωϊστί, δόλῳ οὐλομένης ἀλόχοιο.</l>
    <l>ὣς οὔ τοι χαίρων τοῖσδε κτεάτεσσιν ἀνάσσω· -</l>
    <l>καὶ πατέρων τάδε μέλλετ' ἀκουέμεν, οἵ τινες ὕμιν</l>
    <l>εἰσίν· - ἐπεὶ μάλα πολλὰ πάθον καὶ ἀπώλεσα οἶκον</l>
    <l>εὖ μάλα ναιετάοντα, κεχανδότα πολλὰ καὶ ἐσθλά.</l>
    <l>ὧν ὄφελον τριτάτην περ ἔχων ἐν δώμασι μοῖραν</l>
    <l>ναίειν, οἱ δ' ἄνδρες σόοι ἔμμεναι, οἳ τότ' ὄλοντο</l>
    <l>Τροίῃ ἐν εὐρείῃ, ἑκὰς Ἄργεος ἱπποβότοιο.</l>
    <l>ἀλλ' ἔμπης, πάντας μὲν ὀδυρόμενος καὶ ἀχεύων,</l>
    <l>πολλάκις ἐν μεγάροισι καθήμενος ἡμετέροισιν</l>
    <l>ἄλλοτε μέν τε γόῳ φρένα τέρπομαι, ἄλλοτε δ' αὖτε</l>
    <l>παύομαι· αἰψηρὸς δὲ κόρος κρυεροῖο γόοιο· -</l>
    <l>τῶν πάντων οὐ τόσσον ὀδύρομαι, ἀχνύμενός περ,</l>
    <l>ὡς ἑνός, ὅς τέ μοι ὕπνον ἀπεχθαίρει καὶ ἐδωδὴν,</l>
    <l>μνωομένῳ, ἐπεὶ οὔ τις Ἀχαιῶν τόσσ' ἐμόγησεν,</l>
    <l>ὅσσ' Ὀδυσεὺς ἐμόγησε καὶ ἤρατο. τῷ δ' ἄρ' ἔμελλεν</l>
    <l>αὐτῷ κήδε' ἔσεσθαι, ἐμοὶ δ' ἄχος αἰὲν ἄλαστον</l>
    <l>κείνου, ὅπως δὴ δηρὸν ἀποίχεται, οὐδέ τι ἴδμεν,</l>
    <l>ζώει ὅ γ' ἦ τέθνηκεν. ὀδύρονται νύ που αὐτὸν</l>
    <l>Λαέρτης θ' ὁ γέρων καὶ ἐχέφρων Πηνελόπεια</l>
    <l>Τηλέμαχός θ', ὃν ἔλειπε νέον γεγαῶτ' ἐνὶ οἴκῳ.’</l>
    <l>ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο·</l>
    <l>δάκρυ δ' ἀπὸ βλεφάρων χαμάδις βάλε πατρὸς ἀκούσας,</l>
    <l>χλαῖναν πορφυρέην ἄντ' ὀφθαλμοῖιν ἀνασχὼν</l>
    <l>ἀμφοτέρῃσιν χερσί. νόησε δέ μιν Μενέλαος,</l>
    <l>μερμήριξε δ' ἔπειτα κατὰ φρένα καὶ κατὰ θυμόν,</l>
    <l>ἠέ μιν αὐτὸν πατρὸς ἐάσειε μνησθῆναι,</l>
    <l>ἦ πρῶτ' ἐξερέοιτο ἕκαστά τε πειρήσαιτο.</l>
    <l>εἷος ὁ ταῦθ' ὥρμαινε κατὰ φρένα καὶ κατὰ θυμόν,</l>
    <l>ἐκ δ' Ἑλένη θαλάμοιο θυώδεος ὑψορόφοιο</l>
    <l>ἤλυθεν Ἀρτέμιδι χρυσηλακάτῳ ἐϊκυῖα.</l>
    <l>τῇ δ' ἄρ' ἅμ' Ἀδρήστη κλισίην εὔτυκτον ἔθηκεν,</l>
    <l>Ἀλκίππη δὲ τάπητα φέρεν μαλακοῦ ἐρίοιο,</l>
    <l>Φυλὼ δ' ἀργύρεον τάλαρον φέρε, τόν οἱ ἔδωκεν</l>
    <l>Ἀλκάνδρη, Πολύβοιο δάμαρ, ὃς ἔναι' ἐνὶ Θήβῃς</l>
    <l>Αἰγυπτίῃσ', ὅθι πλεῖστα δόμοισ' ἐν κτήματα κεῖται·</l>
    <l>ὃς Μενελάῳ δῶκε δύ' ἀργυρέας ἀσαμίνθους,</l>
    <l>δοιοὺς δὲ τρίποδας, δέκα δὲ χρυσοῖο τάλαντα.</l>
    <l>χωρὶς δ' αὖθ' Ἑλένῃ ἄλοχος πόρε κάλλιμα δῶρα·</l>
    <l>χρυσῆν τ' ἠλακάτην τάλαρόν θ' ὑπόκυκλον ὄπασσεν</l>
    <l>ἀργύρεον, χρυσῷ δ' ἐπὶ χείλεα κεκράαντο.</l>
    <l>τόν ῥά οἱ ἀμφίπολος Φυλὼ παρέθηκε φέρουσα</l>
    <l>νήματος ἀσκητοῖο βεβυσμένον· αὐτὰρ ἐπ' αὐτῷ</l>
    <l>ἠλακάτη τετάνυστο ἰοδνεφὲς εἶρος ἔχουσα.</l>
    <l>ἕζετο δ' ἐν κλισμῷ, ὑπὸ δὲ θρῆνυς ποσὶν ἦεν.</l>
    <l>αὐτίκα δ' ἥ γ' ἐπέεσσι πόσιν ἐρέεινεν ἕκαστα·</l>
    <l>‘ἴδμεν δή, Μενέλαε διοτρεφές, οἵ τινες οἵδε</l>
    <l>ἀνδρῶν εὐχετόωνται ἱκανέμεν ἡμέτερον δῶ;</l>
    <l>ψεύσομαι ἦ ἔτυμον ἐρέω; κέλεται δέ με θυμός.</l>
    <l>οὐ γάρ πώ τινά φημι ἐοικότα ὧδε ἰδέσθαι</l>
    <l>οὔτ' ἄνδρ' οὔτε γυναῖκα, σέβας μ' ἔχει εἰσορόωσαν,</l>
    <l>ὡς ὅδ' Ὀδυσσῆος μεγαλήτορος υἷι ἔοικε,</l>
    <l>Τηλεμάχῳ, τὸν ἔλειπε νέον γεγαῶτ' ἐνὶ οἴκῳ</l>
    <l>κεῖνος ἀνήρ, ὅτ' ἐμεῖο κυνώπιδος εἵνεκ' Ἀχαιοὶ</l>
    <l>ἤλθεθ' ὑπὸ Τροίην, πόλεμον θρασὺν ὁρμαίνοντες.’</l>
    <l>τὴν δ' ἀπαμειβόμενος προσέφη ξανθὸς Μενέλαος·</l>
    <l>‘οὕτω νῦν καὶ ἐγὼ νοέω, γύναι, ὡς σὺ ἐΐσκεις·</l>
    <l>κείνου γὰρ τοιοίδε πόδες τοιαίδε τε χεῖρες</l>
    <l>ὀφθαλμῶν τε βολαὶ κεφαλή τ' ἐφύπερθέ τε χαῖται.</l>
    <l>καὶ νῦν ἦ τοι ἐγὼ μεμνημένος ἀμφ' Ὀδυσῆϊ</l>
    <l>μυθεόμην, ὅσα κεῖνος ὀϊζύσας ἐμόγησεν</l>
    <l>ἀμφ' ἐμοί, αὐτὰρ ὁ πυκνὸν ὑπ' ὀφρύσι δάκρυον εἶβε,</l>
    <l>χλαῖναν πορφυρέην ἄντ' ὀφθαλμοῖιν ἀνασχών.’</l>
    <l>τὸν δ' αὖ Νεστορίδης Πεισίστρατος ἀντίον ηὔδα·</l>
    <l>‘Ἀτρεΐδη Μενέλαε διοτρεφές, ὄρχαμε λαῶν,</l>
    <l>κείνου μέν τοι ὅδ' υἱὸς ἐτήτυμον, ὡς ἀγορεύεις·</l>
    <l>ἀλλὰ σαόφρων ἐστί, νεμεσσᾶται δ' ἐνὶ θυμῷ</l>
    <l>ὧδ' ἐλθὼν τὸ πρῶτον ἐπεσβολίας ἀναφαίνειν</l>
    <l>ἄντα σέθεν, τοῦ νῶϊ θεοῦ ὣς τερπόμεθ' αὐδῇ.</l>
    <l>αὐτὰρ ἐμὲ προέηκε Γερήνιος ἱππότα Νέστωρ</l>
    <l>τῷ ἅμα πομπὸν ἕπεσθαι· ἐέλδετο γάρ σε ἰδέσθαι,</l>
    <l>ὄφρα οἱ ἤ τι ἔπος ὑποθήεαι ἠέ τι ἔργον.</l>
    <l>πολλὰ γὰρ ἄλγε' ἔχει πατρὸς πάϊς οἰχομένοιο</l>
    <l>ἐν μεγάροισ', ᾧ μὴ ἄλλοι ἀοσσητῆρες ἔωσιν,</l>
    <l>ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι</l>
    <l>εἴσ', οἵ κεν κατὰ δῆμον ἀλάλκοιεν κακότητα.’</l>
    <l>τὸν δ' ἀπαμειβόμενος προσέφη ξανθὸς Μενέλαος·</l>
    <l>‘ὢ πόποι, ἦ μάλα δὴ φίλου ἀνέρος υἱὸς ἐμὸν δῶ</l>
    <l>ἵκεθ', ὃς εἵνεκ' ἐμεῖο πολέας ἐμόγησεν ἀέθλους·</l>
    <l>καί μιν ἔφην ἐλθόντα φιλησέμεν ἔξοχα πάντων</l>
    <l>Ἀργείων, εἰ νῶϊν ὑπεὶρ ἅλα νόστον ἔδωκε</l>
    <l>νηυσὶ θοῇσι γενέσθαι Ὀλύμπιος εὐρύοπα Ζεύς.</l>
    <l>καί κέ οἱ Ἄργεϊ νάσσα πόλιν καὶ δώματ' ἔτευξα,</l>
    <l>ἐξ Ἰθάκης ἀγαγὼν σὺν κτήμασι καὶ τέκεϊ ᾧ</l>
    <l>καὶ πᾶσιν λαοῖσι, μίαν πόλιν ἐξαλαπάξας,</l>
    <l>αἳ περιναιετάουσιν, ἀνάσσονται δ' ἐμοὶ αὐτῷ.</l>
    <l>καί κε θάμ' ἐνθάδ' ἐόντες ἐμισγόμεθ'· οὐδέ κεν ἥμεας</l>
    <l>ἄλλο διέκρινεν φιλέοντέ τε τερπομένω τε,</l>
    <l>πρίν γ' ὅτε δὴ θανάτοιο μέλαν νέφος ἀμφεκάλυψεν.</l>
    <l>ἀλλὰ τὰ μέν που μέλλεν ἀγάσσασθαι θεὸς αὐτός,</l>
    <l>ὃς κεῖνον δύστηνον ἀνόστιμον οἶον ἔθηκεν.’</l>
    <l>ὣς φάτο, τοῖσι δὲ πᾶσιν ὑφ' ἵμερον ὦρσε γόοιο.</l>
    <l>κλαῖε μὲν Ἀργείη Ἑλένη, Διὸς ἐκγεγαυῖα,</l>
    <l>κλαῖε δὲ Τηλέμαχός τε καὶ Ἀτρεΐδης Μενέλαος,</l>
    <l>οὐδ' ἄρα Νέστορος υἱὸς ἀδακρύτω ἔχεν ὄσσε·</l>
    <l>μνήσατο γὰρ κατὰ θυμὸν ἀμύμονος Ἀντιλόχοιο,</l>
    <l>τόν ῥ' Ἠοῦς ἔκτεινε φαεινῆς ἀγλαὸς υἱός.</l>
    <l>τοῦ ὅ γ' ἐπιμνησθεὶς ἔπεα πτερόεντ' ἀγόρευεν·</l>
    <l>‘Ἀτρεΐδη, περὶ μέν σε βροτῶν πεπνυμένον εἶναι</l>
    <l>Νέστωρ φάσχ' ὁ γέρων, ὅτ' ἐπιμνησαίμεθα σεῖο</l>
    <l>οἷσιν ἐνὶ μεγάροισι καὶ ἀλλήλους ἐρέοιμεν·</l>
    <l>καὶ νῦν, εἴ τί που ἔστι, πίθοιό μοι· οὐ γὰρ ἐγώ γε</l>
    <l>τέρπομ' ὀδυρόμενος μεταδόρπιος, ἀλλὰ καὶ Ἠὼς</l>
    <l>ἔσσεται ἠριγένεια· νεμεσσῶμαί γε μὲν οὐδὲν</l>
    <l>κλαίειν, ὅς κε θάνῃσι βροτῶν καὶ πότμον ἐπίσπῃ.</l>
    <l>τοῦτό νυ καὶ γέρας οἶον ὀϊζυροῖσι βροτοῖσι,</l>
    <l>κείρασθαί τε κόμην βαλέειν τ' ἀπὸ δάκρυ παρειῶν.</l>
    <l>καὶ γὰρ ἐμὸς τέθνηκεν ἀδελφεός, οὔ τι κάκιστος</l>
    <l>Ἀργείων· μέλλεις δὲ σὺ ἴδμεναι· - οὐ γὰρ ἐγώ γε</l>
    <l>ἤντησ' οὐδὲ ἴδον· - περὶ δ' ἄλλων φασὶ γενέσθαι</l>
    <l>Ἀντίλοχον, περὶ μὲν θείειν ταχὺν ἠδὲ μαχητήν.’</l>
    <l>τὸν δ' ἀπαμειβόμενος προσέφη ξανθὸς Μενέλαος·</l>
    <l>‘ὦ φίλ', ἐπεὶ τόσα εἶπες, ὅσ' ἂν πεπνυμένος ἀνὴρ</l>
    <l>εἴποι καὶ ῥέξειε, καὶ ὃς προγενέστερος εἴη·</l>
    <l>τοίου γὰρ καὶ πατρός, ὃ καὶ πεπνυμένα βάζεις.</l>
    <l>ῥεῖα δ' ἀρίγνωτος γόνος ἀνέρος, ᾧ τε Κρονίων</l>
    <l>ὄλβον ἐπικλώσῃ γαμέοντί τε γεινομένῳ τε,</l>
    <l>ὡς νῦν Νέστορι δῶκε διαμπερὲς ἤματα πάντα</l>
    <l>αὐτὸν μὲν λιπαρῶς γηρασκέμεν ἐν μεγάροισιν,</l>
    <l>υἱέας αὖ πινυτούς τε καὶ ἔγχεσιν εἶναι ἀρίστους.</l>
    <l>ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,</l>
    <l>δόρπου δ' ἐξαῦτις μνησώμεθα, χερσὶ δ' ἐφ' ὕδωρ</l>
    <l>χευάντων· μῦθοι δὲ καὶ ἠῶθέν περ ἔσονται</l>
    <l>Τηλεμάχῳ καὶ ἐμοὶ διαειπέμεν ἀλλήλοισιν.’</l>
    <l>ὣς ἔφατ', Ἀσφαλίων δ' ἄρ' ὕδωρ ἐπὶ χεῖρας ἔχευεν,</l>
    <l>ὀτρηρὸς θεράπων Μενελάου κυδαλίμοιο.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>ἔνθ' αὖτ' ἄλλ' ἐνόησ' Ἑλένη Διὸς ἐκγεγαυῖα·</l>
    <l>αὐτίκ' ἄρ' εἰς οἶνον βάλε φάρμακον, ἔνθεν ἔπινον,</l>
    <l>νηπενθές τ' ἄχολόν τε, κακῶν ἐπίληθον ἁπάντων.</l>
    <l>ὃς τὸ καταβρόξειεν, ἐπὴν κρητῆρι μιγείη,</l>
    <l>οὔ κεν ἐφημέριός γε βάλοι κατὰ δάκρυ παρειῶν,</l>
    <l>οὐδ' εἴ οἱ κατατεθναίη μήτηρ τε πατήρ τε,</l>
    <l>οὐδ' εἴ οἱ προπάροιθεν ἀδελφεὸν ἢ φίλον υἱὸν</l>
    <l>χαλκῷ δηϊόῳεν, ὁ δ' ὀφθαλμοῖσιν ὁρῷτο.</l>
    <l>τοῖα Διὸς θυγάτηρ ἔχε φάρμακα μητιόεντα,</l>
    <l>ἐσθλά, τά οἱ Πολύδαμνα πόρεν, Θῶνος παράκοιτις,</l>
    <l>Αἰγυπτίη, τῇ πλεῖστα φέρει ζείδωρος ἄρουρα</l>
    <l>φάρμακα, πολλὰ μὲν ἐσθλὰ μεμιγμένα, πολλὰ δὲ λυγρά,</l>
    <l>ἰητρὸς δὲ ἕκαστος ἐπιστάμενος περὶ πάντων</l>
    <l>ἀνθρώπων· ἦ γὰρ Παιήονός εἰσι γενέθλης.</l>
    <l>αὐτὰρ ἐπεί ῥ' ἐνέηκε κέλευσέ τε οἰνοχοῆσαι,</l>
    <l>ἐξαῦτις μύθοισιν ἀμειβομένη προσέειπεν·</l>
    <l>‘Ἀτρεΐδη Μενέλαε διοτρεφὲς ἠδὲ καὶ οἵδε</l>
    <l>ἀνδρῶν ἐσθλῶν παῖδες, ἀτὰρ θεὸς ἄλλοτε ἄλλῳ</l>
    <l>Ζεὺς ἀγαθόν τε κακόν τε διδοῖ· δύναται γὰρ ἅπαντα· -</l>
    <l>ἦ τοι νῦν δαίνυσθε καθήμενοι ἐν μεγάροισι</l>
    <l>καὶ μύθοις τέρπεσθε· ἐοικότα γὰρ καταλέξω.</l>
    <l>πάντα μὲν οὐκ ἂν ἐγὼ μυθήσομαι οὐδ' ὀνομήνω,</l>
    <l>ὅσσοι Ὀδυσσῆος ταλασίφρονός εἰσιν ἄεθλοι·</l>
    <l>ἀλλ' οἷον τόδ' ἔρεξε καὶ ἔτλη καρτερὸς ἀνὴρ</l>
    <l>δήμῳ ἔνι Τρώων, ὅθι πάσχετε πήματ' Ἀχαιοί.</l>
    <l>αὐτόν μιν πληγῇσιν ἀεικελίῃσι δαμάσσας,</l>
    <l>σπεῖρα κάκ' ἀμφ' ὤμοισι βαλών, οἰκῆϊ ἐοικώς,</l>
    <l>ἀνδρῶν δυσμενέων κατέδυ πόλιν εὐρυάγυιαν.</l>
    <l>ἄλλῳ δ' αὐτὸν φωτὶ κατακρύπτων ἤϊσκε</l>
    <l>Δέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν·</l>
    <l>τῷ ἴκελος κατέδυ Τρώων πόλιν, οἱ δ' ἀβάκησαν</l>
    <l>πάντες· ἐγὼ δέ μιν οἴη ἀνέγνων τοῖον ἐόντα,</l>
    <l>καί μιν ἀνειρώτευν· ὁ δὲ κερδοσύνῃ ἀλέεινεν.</l>
    <l>ἀλλ' ὅτε δή μιν ἐγὼ λόεον καὶ χρῖον ἐλαίῳ,</l>
    <l>ἀμφὶ δὲ εἵματα ἕσσα καὶ ὤμοσα καρτερὸν ὅρκον,</l>
    <l>μή με πρὶν Ὀδυσῆα μετὰ Τρώεσσ' ἀναφῆναι,</l>
    <l>πρίν γε τὸν ἐς νῆάς τε θοὰς κλισίας τ' ἀφικέσθαι,</l>
    <l>καὶ τότε δή μοι πάντα νόον κατέλεξεν Ἀχαιῶν.</l>
    <l>πολλοὺς δὲ Τρώων κτείνας ταναήκεϊ χαλκῷ</l>
    <l>ἦλθε μετ' Ἀργείους, κατὰ δὲ φρόνιν ἤγαγε πολλήν.</l>
    <l>ἔνθ' ἄλλαι Τρῳαὶ λίγ' ἐκώκυον· αὐτὰρ ἐμὸν κῆρ</l>
    <l>χαῖρ', ἐπεὶ ἤδη μοι κραδίη τέτραπτο νεέσθαι</l>
    <l>ἂψ οἶκόνδ', ἄτην δὲ μετέστενον, ἣν Ἀφροδίτη</l>
    <l>δῶχ', ὅτε μ' ἤγαγε κεῖσε φίλης ἀπὸ πατρίδος αἴης,</l>
    <l>παῖδά τ' ἐμὴν νοσφισσαμένην θάλαμόν τε πόσιν τε</l>
    <l>οὔ τευ δευόμενον, οὔτ' ἂρ φρένας οὔτε τι εἶδος.’</l>
    <l>τὴν δ' ἀπαμειβόμενος προσέφη ξανθὸς Μενέλαος·</l>
    <l>‘ναὶ δὴ ταῦτά γε πάντα, γύναι, κατὰ μοῖραν ἔειπες.</l>
    <l>ἤδη μὲν πολέων ἐδάην βουλήν τε νόον τε</l>
    <l>ἀνδρῶν ἡρώων, πολλὴν δ' ἐπελήλυθα γαῖαν·</l>
    <l>ἀλλ' οὔ πω τοιοῦτον ἐγὼν ἴδον ὀφθαλμοῖσιν</l>
    <l>οἷον Ὀδυσσῆος ταλασίφρονος ἔσκε φίλον κῆρ.</l>
    <l>οἷον καὶ τόδ' ἔρεξε καὶ ἔτλη καρτερὸς ἀνὴρ</l>
    <l>ἵππῳ ἔνι ξεστῷ, ἵν' ἐνήμεθα πάντες ἄριστοι</l>
    <l>Ἀργείων, Τρώεσσι φόνον καὶ κῆρα φέροντες.</l>
    <l>ἦλθες ἔπειτα σὺ κεῖσε· κελευσέμεναι δέ σ' ἔμελλε</l>
    <l>δαίμων, ὃς Τρώεσσιν ἐβούλετο κῦδος ὀρέξαι·</l>
    <l>καί τοι Δηΐφοβος θεοείκελος ἕσπετ' ἰούσῃ.</l>
    <l>τρὶς δὲ περίστειξας κοῖλον λόχον ἀμφαφόωσα,</l>
    <l>ἐκ δ' ὀνομακλήδην Δαναῶν ὀνόμαζες ἀρίστους,</l>
    <l>πάντων Ἀργείων φωνὴν ἴσκουσ' ἀλόχοισιν·</l>
    <l>αὐτὰρ ἐγὼ καὶ Τυδεΐδης καὶ δῖος Ὀδυσσεὺς</l>
    <l>ἥμενοι ἐν μέσσοισιν ἀκούσαμεν, ὡς ἐβόησας.</l>
    <l>νῶϊ μὲν ἀμφοτέρω μενεήναμεν ὁρμηθέντες</l>
    <l>ἢ ἐξελθέμεναι ἢ ἔνδοθεν αἶψ' ὑπακοῦσαι·</l>
    <l>ἀλλ' Ὀδυσεὺς κατέρυκε καὶ ἔσχεθεν ἱεμένω περ.</l>
    <l>ἔνθ' ἄλλοι μὲν πάντες ἀκὴν ἔσαν υἷες Ἀχαιῶν,</l>
    <l>Ἄντικλος δὲ σέ γ' οἶος ἀμείψασθαι ἐπέεσσιν</l>
    <l>ἤθελεν· ἀλλ' Ὀδυσεὺς ἐπὶ μάστακα χερσὶ πίεζε</l>
    <l>νωλεμέως κρατερῇσι, σάωσε δὲ πάντας Ἀχαιούς·</l>
    <l>τόφρα δ' ἔχ', ὄφρα σε νόσφιν ἀπήγαγε Παλλὰς Ἀθήνη.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Ἀτρεΐδη Μενέλαε διοτρεφές, ὄρχαμε λαῶν,</l>
    <l>ἄλγιον· οὐ γάρ οἵ τι τό γ' ἤρκεσε λυγρὸν ὄλεθρον,</l>
    <l>οὐδ' εἴ οἱ κραδίη γε σιδηρέη ἔνδοθεν ἦεν.</l>
    <l>ἀλλ' ἄγετ' εἰς εὐνὴν τράπεθ' ἥμεας, ὄφρα καὶ ἤδη</l>
    <l>ὕπνῳ ὕπο γλυκερῷ ταρπώμεθα κοιμηθέντες.’</l>
    <l>ὣς ἔφατ', Ἀργείη δ' Ἑλένη δμῳῇσι κέλευσε</l>
    <l>δέμνι' ὑπ' αἰθούσῃ θέμεναι καὶ ῥήγεα καλὰ</l>
    <l>πορφύρε' ἐμβαλέειν, στορέσαι τ' ἐφύπερθε τάπητας</l>
    <l>χλαίνας τ' ἐνθέμεναι οὔλας καθύπερθεν ἕσασθαι.</l>
    <l>αἱ δ' ἴσαν ἐκ μεγάροιο δάος μετὰ χερσὶν ἔχουσαι,</l>
    <l>δέμνια δ' ἐστόρεσαν· ἐκ δὲ ξείνους ἄγε κῆρυξ.</l>
    <l>οἱ μὲν ἄρ' ἐν προδόμῳ δόμου αὐτόθι κοιμήσαντο,</l>
    <l>Τηλέμαχός θ' ἥρως καὶ Νέστορος ἀγλαὸς υἱός·</l>
    <l>Ἀτρεΐδης δὲ καθεῦδε μυχῷ δόμου ὑψηλοῖο,</l>
    <l>πὰρ δ' Ἑλένη τανύπεπλος ἐλέξατο, δῖα γυναικῶν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>ὤρνυτ' ἄρ' ἐξ εὐνῆφι βοὴν ἀγαθὸς Μενέλαος</l>
    <l>εἵματα ἑσσάμενος, περὶ δὲ ξίφος ὀξὺ θέτ' ὤμῳ,</l>
    <l>ποσσὶ δ' ὑπὸ λιπαροῖσιν ἐδήσατο καλὰ πέδιλα,</l>
    <l>βῆ δ' ἴμεν ἐκ θαλάμοιο θεῷ ἐναλίγκιος ἄντην,</l>
    <l>Τηλεμάχῳ δὲ παρῖζεν, ἔπος τ' ἔφατ' ἔκ τ' ὀνόμαζε·</l>
    <l>‘τίπτε δέ σε χρειὼ δεῦρ' ἤγαγε, Τηλέμαχ' ἥρως,</l>
    <l>ἐς Λακεδαίμονα δῖαν ἐπ' εὐρέα νῶτα θαλάσσης;</l>
    <l>δήμιον ἦ ἴδιον; τόδε μοι νημερτὲς ἐνίσπες.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Ἀτρεΐδη Μενέλαε διοτρεφές, ὄρχαμε λαῶν,</l>
    <l>ἤλυθον εἴ τινά μοι κληηδόνα πατρὸς ἐνίσποις.</l>
    <l>ἐσθίεταί μοι οἶκος, ὄλωλε δὲ πίονα ἔργα,</l>
    <l>δυσμενέων δ' ἀνδρῶν πλεῖος δόμος, οἵ τέ μοι αἰεὶ</l>
    <l>μῆλ' ἁδινὰ σφάζουσι καὶ εἰλίποδας ἕλικας βοῦς,</l>
    <l>μητρὸς ἐμῆς μνηστῆρες ὑπέρβιον ὕβριν ἔχοντες.</l>
    <l>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα</l>
    <l>κείνου λυγρὸν ὄλεθρον ἐνισπεῖν, εἴ που ὄπωπας</l>
    <l>ὀφθαλμοῖσι τεοῖσιν ἢ ἄλλου μῦθον ἄκουσας</l>
    <l>πλαζομένου· περὶ γάρ μιν ὀϊζυρὸν τέκε μήτηρ.</l>
    <l>μηδέ τί μ' αἰδόμενος μειλίσσεο μηδ' ἐλεαίρων,</l>
    <l>ἀλλ' εὖ μοι κατάλεξον, ὅπως ἤντησας ὀπωπῆς.</l>
    <l>λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς,</l>
    <l>ἢ ἔπος ἠέ τι ἔργον ὑποστὰς ἐξετέλεσσε</l>
    <l>δήμῳ ἔνι Τρώων, ὅθι πάσχετε πήματ' Ἀχαιοί·</l>
    <l>τῶν νῦν μοι μνῆσαι, καί μοι νημερτὲς ἐνίσπες.’</l>
    <l>τὸν δὲ μέγ' ὀχθήσας προσέφη ξανθὸς Μενέλαος·</l>
    <l>‘ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ</l>
    <l>ἤθελον εὐνηθῆναι ἀνάλκιδες αὐτοὶ ἐόντες.</l>
    <l>ὡς δ' ὁπότ' ἐν ξυλόχῳ ἔλαφος κρατεροῖο λέοντος</l>
    <l>νεβροὺς κοιμήσασα νεηγενέας γαλαθηνοὺς</l>
    <l>κνημοὺς ἐξερέῃσι καὶ ἄγκεα ποιήεντα</l>
    <l>βοσκομένη, ὁ δ' ἔπειτα ἑὴν εἰσήλυθεν εὐνήν,</l>
    <l>ἀμφοτέροισι δὲ τοῖσιν ἀεικέα πότμον ἐφῆκεν,</l>
    <l>ὣς Ὀδυσεὺς κείνοισιν ἀεικέα πότμον ἐφήσει.</l>
    <l>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</l>
    <l>τοῖος ἐὼν οἷός ποτ' ἐϋκτιμένῃ ἐνὶ Λέσβῳ</l>
    <l>ἐξ ἔριδος Φιλομηλεΐδῃ ἐπάλαισεν ἀναστάς,</l>
    <l>κὰδ δ' ἔβαλε κρατερῶς, κεχάροντο δὲ πάντες Ἀχαιοί,</l>
    <l>τοῖος ἐὼν μνηστῆρσιν ὁμιλήσειεν Ὀδυσσεύς·</l>
    <l>πάντες κ' ὠκύμοροί τε γενοίατο πικρόγαμοί τε.</l>
    <l>ταῦτα δ', ἅ μ' εἰρωτᾷς καὶ λίσσεαι, οὐκ ἂν ἐγώ γε</l>
    <l>ἄλλα παρὲξ εἴποιμι παρακλιδὸν οὐδ' ἀπατήσω·</l>
    <l>ἀλλὰ τὰ μέν μοι ἔειπε γέρων ἅλιος νημερτής,</l>
    <l>τῶν οὐδέν τοι ἐγὼ κρύψω ἔπος οὐδ' ἐπικεύσω.</l>
    <l>Αἰγύπτῳ μ' ἔτι δεῦρο θεοὶ μεμαῶτα νέεσθαι</l>
    <l>ἔσχον, ἐπεὶ οὔ σφιν ἔρεξα τεληέσσας ἑκατόμβας·</l>
    <l>οἱ δ' αἰεὶ βούλοντο θεοὶ μεμνῆσθαι ἐφετμέων.</l>
    <l>νῆσος ἔπειτά τις ἔστι πολυκλύστῳ ἐνὶ πόντῳ</l>
    <l>Αἰγύπτου προπάροιθε, Φάρον δέ ἑ κικλήσκουσι,</l>
    <l>τόσσον ἄνευθ', ὅσσον τε πανημερίη γλαφυρὴ νηῦς</l>
    <l>ἤνυσεν, ᾗ λιγὺς οὖρος ἐπιπνείῃσιν ὄπισθεν.</l>
    <l>ἐν δὲ λιμὴν εὔορμος, ὅθεν τ' ἀπὸ νῆας ἐΐσας</l>
    <l>ἐς πόντον βάλλουσιν, ἀφυσσάμενοι μέλαν ὕδωρ.</l>
    <l>ἔνθα μ' ἐείκοσιν ἤματ' ἔχον θεοί, οὐδέ ποτ' οὖροι</l>
    <l>πνείοντες φαίνονθ' ἁλιαέες, οἵ ῥά τε νηῶν</l>
    <l>πομπῆες γίνονται ἐπ' εὐρέα νῶτα θαλάσσης.</l>
    <l>καί νύ κεν ἤϊα πάντα κατέφθιτο καὶ μένε' ἀνδρῶν,</l>
    <l>εἰ μή τίς με θεῶν ὀλοφύρατο καί μ' ἐλέησε,</l>
    <l>Πρωτέος ἰφθίμου θυγάτηρ ἁλίοιο γέροντος,</l>
    <l>Εἰδοθέη· τῇ γάρ ῥα μάλιστά γε θυμὸν ὄρινα·</l>
    <l>ἥ μ' οἴῳ ἔῤῥοντι συνήντετο νόσφιν ἑταίρων·</l>
    <l>αἰεὶ γὰρ περὶ νῆσον ἀλώμενοι ἰχθυάασκον</l>
    <l>γναμπτοῖσ' ἀγκίστροισιν, ἔτειρε δὲ γαστέρα λιμός.</l>
    <l>ἡ δέ μευ ἄγχι στᾶσα ἔπος φάτο φώνησέν τε·</l>
    <l>νήπιός εἰς, ὦ ξεῖνε, λίην τόσον ἠδὲ χαλίφρων,</l>
    <l>ἦε ἑκὼν μεθιεῖς καὶ τέρπεαι ἄλγεα πάσχων;</l>
    <l>ὡς δὴ δήθ' ἐνὶ νήσῳ ἐρύκεαι, οὐδέ τι τέκμωρ</l>
    <l>εὑρέμεναι δύνασαι, μινύθει δέ τοι ἦτορ ἑταίρων.</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>ἐκ μέν τοι ἐρέω, ἥ τις σύ πέρ ἐσσι θεάων,</l>
    <l>ὡς ἐγὼ οὔ τι ἑκὼν κατερύκομαι, ἀλλά νυ μέλλω</l>
    <l>ἀθανάτους ἀλιτέσθαι, οἳ οὐρανὸν εὐρὺν ἔχουσιν.</l>
    <l>ἀλλὰ σύ πέρ μοι εἰπέ, θεοὶ δέ τε πάντα ἴσασιν,</l>
    <l>ὅς τίς μ' ἀθανάτων πεδάᾳ καὶ ἔδησε κελεύθου,</l>
    <l>νόστον θ', ὡς ἐπὶ πόντον ἐλεύσομαι ἰχθυόεντα.</l>
    <l>ὣς ἐφάμην, ἡ δ' αὐτίκ' ἀμείβετο δῖα θεάων·</l>
    <l>τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</l>
    <l>πωλεῖταί τις δεῦρο γέρων ἅλιος νημερτής,</l>
    <l>ἀθάνατος, Πρωτεὺς Αἰγύπτιος, ὅς τε θαλάσσης</l>
    <l>πάσης βένθεα οἶδε, Ποσειδάωνος ὑποδμώς·</l>
    <l>τὸν δέ τ' ἐμόν φασιν πατέρ' ἔμμεναι ἠδὲ τεκέσθαι.</l>
    <l>τόν γ' εἴ πως σὺ δύναιο λοχησάμενος λελαβέσθαι,</l>
    <l>ὅς κέν τοι εἴπῃσιν ὁδὸν καὶ μέτρα κελεύθου</l>
    <l>νόστον θ', ὡς ἐπὶ πόντον ἐλεύσεαι ἰχθυόεντα.</l>
    <l>καὶ δέ κέ τοι εἴπῃσι, διοτρεφές, αἴ κ' ἐθέλῃσθα,</l>
    <l>ὅττι τοι ἐν μεγάροισι κακόν τ' ἀγαθόν τε τέτυκται</l>
    <l>οἰχομένοιο σέθεν δολιχὴν ὁδὸν ἀργαλέην τε.</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>αὐτὴ νῦν φράζευ σὺ λόχον θείοιο γέροντος,</l>
    <l>μή πώς με προϊδὼν ἠὲ προδαεὶς ἀλέηται·</l>
    <l>ἀργαλέος γάρ τ' ἐστὶ θεὸς βροτῷ ἀνδρὶ δαμῆναι.</l>
    <l>ὣς ἐφάμην, ἡ δ' αὐτίκ' ἀμείβετο δῖα θεάων·</l>
    <l>[τοιγὰρ ἐγώ τοι ταῦτα μάλ' ἀτρεκέως ἀγορεύσω.]</l>
    <l>ἦμος δ' ἠέλιος μέσον οὐρανὸν ἀμφιβεβήκῃ,</l>
    <l>τῆμος ἄρ' ἐξ ἁλὸς εἶσι γέρων ἅλιος νημερτὴς</l>
    <l>πνοιῇ ὕπο ζεφύροιο, μελαίνῃ φρικὶ καλυφθείς,</l>
    <l>ἐκ δ' ἐλθὼν κοιμᾶται ὑπὸ σπέεσι γλαφυροῖσιν·</l>
    <l>ἀμφὶ δέ μιν φῶκαι νέποδες καλῆς ἁλοσύδνης</l>
    <l>ἁθρόαι εὕδουσιν, πολιῆς ἁλὸς ἐξαναδῦσαι,</l>
    <l>πικρὸν ἀποπνείουσαι ἁλὸς πολυβενθέος ὀδμήν.</l>
    <l>ἔνθα σ' ἐγὼν ἀγαγοῦσα ἅμ' ἠόϊ φαινομένηφιν</l>
    <l>εὐνάσω ἑξείης· σὺ δ' ἐῢ κρίνασθαι ἑταίρους</l>
    <l>τρεῖς, οἵ τοι παρὰ νηυσὶν ἐϋσσέλμοισιν ἄριστοι.</l>
    <l>πάντα δέ τοι ἐρέω ὀλοφώϊα τοῖο γέροντος.</l>
    <l>φώκας μέν τοι πρῶτον ἀριθμήσει καὶ ἔπεισιν·</l>
    <l>αὐτὰρ ἐπὴν πάσας πεμπάσσεται ἠδὲ ἴδηται,</l>
    <l>λέξεται ἐν μέσσῃσι, νομεὺς ὣς πώεσι μήλων.</l>
    <l>τὸν μὲν ἐπὴν δὴ πρῶτα κατευνηθέντα ἴδησθε,</l>
    <l>καὶ τότ' ἔπειθ' ὕμιν μελέτω κάρτος τε βίη τε,</l>
    <l>αὖθι δ' ἔχειν μεμαῶτα, καὶ ἐσσύμενόν περ ἀλύξαι.</l>
    <l>πάντα δὲ γινόμενος πειρήσεται, ὅσσ' ἐπὶ γαῖαν</l>
    <l>ἑρπετὰ γίνονται καὶ ὕδωρ καὶ θεσπιδαὲς πῦρ·</l>
    <l>ὑμεῖς δ' ἀστεμφέως ἐχέμεν μᾶλλόν τε πιέζειν.</l>
    <l>ἀλλ' ὅτε κεν δή σ' αὐτὸς ἀνείρηται ἐπέεσσι,</l>
    <l>τοῖος ἐών, οἷόν κε κατευνηθέντα ἴδηαι,</l>
    <l>καὶ τότε δὴ σχέσθαι τε βίης λῦσαί τε γέροντα,</l>
    <l>ἥρως, εἴρεσθαι δέ, θεῶν ὅς τίς σε χαλέπτει,</l>
    <l>νόστον θ', ὡς ἐπὶ πόντον ἐλεύσεαι ἰχθυόεντα.</l>
    <l>ὣς εἰποῦσ' ὑπὸ πόντον ἐδύσετο κυμαίνοντα·</l>
    <l>αὐτὰρ ἐγὼν ἐπὶ νῆας, ὅθ' ἕστασαν ἐν ψαμάθοισιν,</l>
    <l>ἤϊα· πολλὰ δέ μοι κραδίη πόρφυρε κιόντι.</l>
    <l>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,</l>
    <l>δόρπον θ' ὁπλισάμεσθ' ἐπί τ' ἤλυθεν ἀμβροσίη νύξ,</l>
    <l>δὴ τότε κοιμήθημεν ἐπὶ ῥηγμῖνι θαλάσσης.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>καὶ τότε δὴ παρὰ θῖνα θαλάσσης εὐρυπόροιο</l>
    <l>ἤϊα, πολλὰ θεοὺς γουνούμενος· αὐτὰρ ἑταίρους</l>
    <l>τρεῖς ἄγον, οἷσι μάλιστα πεποίθεα πᾶσαν ἐπ' ἰθύν.</l>
    <l>τόφρα δ' ἄρ' ἥ γ' ὑποδῦσα θαλάσσης εὐρέα κόλπον</l>
    <l>τέσσαρα φωκάων ἐκ πόντου δέρματ' ἔνεικε· -</l>
    <l>πάντα δ' ἔσαν νεόδαρτα· - δόλον δ' ἐπεμήδετο πατρί.</l>
    <l>εὐνὰς δ' ἐν ψαμάθοισι διαγλάψασ' ἁλίῃσιν</l>
    <l>ἧστο μένουσ'· ἡμεῖς δὲ μάλα σχεδὸν ἤλθομεν αὐτῆς·</l>
    <l>ἑξείης δ' εὔνησε, βάλεν δ' ἐπὶ δέρμα ἑκάστῳ.</l>
    <l>ἔνθα κεν αἰνότατος λόχος ἔπλετο· τεῖρε γὰρ αἰνῶς</l>
    <l>φωκάων ἁλιοτρεφέων ὀλοώτατος ὀδμή·</l>
    <l>τίς γάρ κ' εἰναλίῳ παρὰ κήτεϊ κοιμηθείη;</l>
    <l>ἀλλ' αὐτὴ ἐσάωσε καὶ ἐφράσατο μέγ' ὄνειαρ·</l>
    <l>ἀμβροσίην ὑπὸ ῥῖνα ἑκάστῳ θῆκε φέρουσα</l>
    <l>ἡδὺ μάλα πνείουσαν, ὄλεσσε δὲ κήτεος ὀδμήν.</l>
    <l>πᾶσαν δ' ἠοίην μένομεν τετληότι θυμῷ·</l>
    <l>φῶκαι δ' ἐξ ἁλὸς ἦλθον ἀολλέες. αἱ μὲν ἔπειτα</l>
    <l>ἑξῆς εὐνάζοντο παρὰ ῥηγμῖνι θαλάσσης·</l>
    <l>ἔνδιος δ' ὁ γέρων ἦλθ' ἐξ ἁλός, εὗρε δὲ φώκας</l>
    <l>ζατρεφέας, πάσας δ' ἄρ' ἐπῴχετο, λέκτο δ' ἀριθμόν.</l>
    <l>ἐν δ' ἡμέας πρώτους λέγε κήτεσιν, οὐδέ τι θυμῷ</l>
    <l>ὠΐσθη δόλον εἶναι· ἔπειτα δὲ λέκτο καὶ αὐτός.</l>
    <l>ἡμεῖς δὲ ἰάχοντες ἐπεσσύμεθ', ἀμφὶ δὲ χεῖρας</l>
    <l>βάλλομεν· οὐδ' ὁ γέρων δολίης ἐπελήθετο τέχνης,</l>
    <l>ἀλλ' ἦ τοι πρώτιστα λέων γένετ' ἠϋγένειος,</l>
    <l>αὐτὰρ ἔπειτα δράκων καὶ πάρδαλις ἠδὲ μέγας σῦς·</l>
    <l>[γίνετο δ' ὑγρὸν ὕδωρ καὶ δένδρεον ὑψιπέτηλον.]</l>
    <l>ἡμεῖς δ' ἀστεμφέως ἔχομεν τετληότι θυμῷ.</l>
    <l>ἀλλ' ὅτε δή ῥ' ἀνίαζ' ὁ γέρων ὀλοφώϊα εἰδώς,</l>
    <l>καὶ τότε δή μ' ἐπέεσσιν ἀνειρόμενος προσέειπε·</l>
    <l>τίς νύ τοι, Ἀτρέος υἱέ, θεῶν συμφράσσατο βουλάς,</l>
    <l>ὄφρα μ' ἕλοις ἀέκοντα λοχησάμενος; τέο σε χρή;</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>οἶσθα, γέρον· τί με ταῦτα παρατροπέων ἐρεείνεις;</l>
    <l>ὡς δὴ δήθ' ἐνὶ νήσῳ ἐρύκομαι, οὐδέ τι τέκμωρ</l>
    <l>εὑρέμεναι δύναμαι, μινύθει δέ μοι ἔνδοθεν ἦτορ.</l>
    <l>ἀλλὰ σύ πέρ μοι εἰπέ, θεοὶ δέ τε πάντα ἴσασιν,</l>
    <l>ὅς τίς μ' ἀθανάτων πεδάᾳ καὶ ἔδησε κελεύθου,</l>
    <l>νόστον θ', ὡς ἐπὶ πόντον ἐλεύσομαι ἰχθυόεντα.</l>
    <l>ὣς ἐφάμην, ὁ δέ μ' αὐτίκ' ἀμειβόμενος προσέειπεν·</l>
    <l>ἀλλὰ μάλ' ὤφελλες Διί τ' ἄλλοισίν τε θεοῖσι</l>
    <l>ῥέξας ἱερὰ κάλ' ἀναβαινέμεν, ὄφρα τάχιστα</l>
    <l>σὴν ἐς πατρίδ' ἵκοιο πλέων ἐπὶ οἴνοπα πόντον.</l>
    <l>οὐ γάρ τοι πρὶν μοῖρα φίλους τ' ἰδέειν καὶ ἱκέσθαι</l>
    <l>οἶκον ἐϋκτίμενον καὶ σὴν ἐς πατρίδα γαῖαν,</l>
    <l>πρίν γ' ὅτ' ἂν Αἰγύπτοιο, διιπετέος ποταμοῖο,</l>
    <l>αὖτις ὕδωρ ἔλθῃς ῥέξῃς θ' ἱερὰς ἑκατόμβας</l>
    <l>ἀθανάτοισι θεοῖσι, τοὶ οὐρανὸν εὐρὺν ἔχουσι·</l>
    <l>καὶ τότε τοι δώσουσιν ὁδὸν θεοί, ἣν σὺ μενοινᾷς.</l>
    <l>ὣς ἔφατ', αὐτὰρ ἐμοί γε κατεκλάσθη φίλον ἦτορ,</l>
    <l>οὕνεκά μ' αὖτις ἄνωγεν ἐπ' ἠεροειδέα πόντον</l>
    <l>Αἴγυπτόνδ' ἰέναι, δολιχὴν ὁδὸν ἀργαλέην τε.</l>
    <l>ἀλλὰ καὶ ὧς μύθοισιν ἀμειβόμενος προσέειπον·</l>
    <l>ταῦτα μὲν οὕτω δὴ τελέω, γέρον, ὡς σὺ κελεύεις.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον,</l>
    <l>ἢ πάντες σὺν νηυσὶν ἀπήμονες ἦλθον Ἀχαιοί,</l>
    <l>οὓς Νέστωρ καὶ ἐγὼ λίπομεν Τροίηθεν ἰόντες,</l>
    <l>ἦέ τις ὤλετ' ὀλέθρῳ ἀδευκέϊ ἧς ἐπὶ νηὸς</l>
    <l>ἠὲ φίλων ἐν χερσίν, ἐπεὶ πόλεμον τολύπευσεν.</l>
    <l>ὣς ἐφάμην, ὁ δέ μ' αὐτίκ' ἀμειβόμενος προσέειπεν·</l>
    <l>Ἀτρεΐδη, τί με ταῦτα διείρεαι; οὐδέ τί σε χρὴ</l>
    <l>ἴδμεναι, οὐδὲ δαῆναι ἐμὸν νόον· οὐδέ σέ φημι</l>
    <l>δὴν ἄκλαυτον ἔσεσθαι, ἐπεί κ' ἐῢ πάντα πύθηαι.</l>
    <l>πολλοὶ μὲν γὰρ τῶν γε δάμεν, πολλοὶ δὲ λίποντο·</l>
    <l>ἀρχοὶ δ' αὖ δύο μοῦνοι Ἀχαιῶν χαλκοχιτώνων</l>
    <l>ἐν νόστῳ ἀπόλοντο· μάχῃ δέ τε καὶ σὺ παρῆσθα.</l>
    <l>εἷς δ' ἔτι που ζωὸς κατερύκεται εὐρέϊ πόντῳ.</l>
    <l>Αἴας μὲν μετὰ νηυσὶ δάμη δολιχηρέτμοισι·</l>
    <l>Γυρῇσίν μιν πρῶτα Ποσειδάων ἐπέλασσε</l>
    <l>πέτρῃσιν μεγάλῃσι καὶ ἐξεσάωσε θαλάσσης·</l>
    <l>καί νύ κεν ἔκφυγε κῆρα, καὶ ἐχθόμενός περ Ἀθήνῃ,</l>
    <l>εἰ μὴ ὑπερφίαλον ἔπος ἔκβαλε καὶ μέγ' ἀάσθη·</l>
    <l>φῆ ῥ' ἀέκητι θεῶν φυγέειν μέγα λαῖτμα θαλάσσης.</l>
    <l>τοῦ δὲ Ποσειδάων μεγάλ' ἔκλυεν αὐδήσαντος·</l>
    <l>αὐτίκ' ἔπειτα τρίαιναν ἑλὼν χερσὶ στιβαρῇσιν</l>
    <l>ἤλασε Γυραίην πέτρην, ἀπὸ δ' ἔσχισεν αὐτήν·</l>
    <l>καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,</l>
    <l>τῷ ῥ' Αἴας τὸ πρῶτον ἐφεζόμενος μέγ' ἀάσθη·</l>
    <l>τὸν δ' ἐφόρει κατὰ πόντον ἀπείρονα κυμαίνοντα.</l>
    <l>[ὣς ὁ μὲν ἔνθ' ἀπόλωλεν, ἐπεὶ πίεν ἁλμυρὸν ὕδωρ.]</l>
    <l>σὸς δέ που ἔκφυγε κῆρας ἀδελφεὸς ἠδ' ὑπάλυξεν</l>
    <l>ἐν νηυσὶ γλαφυρῇσι· σάωσε δὲ πότνια Ἥρη.</l>
    <l>ἀλλ' ὅτε δὴ τάχ' ἔμελλε Μαλειάων ὄρος αἰπὺ</l>
    <l>ἵξεσθαι, τότε δή μιν ἀναρπάξασα θύελλα</l>
    <l>πόντον ἐπ' ἰχθυόεντα φέρεν βαρέα στενάχοντα,</l>
    <l>ἀγροῦ ἐπ' ἐσχατιήν, ὅθι δώματα ναῖε Θυέστης</l>
    <l>τὸ πρίν, ἀτὰρ τότ' ἔναιε Θυεστιάδης Αἴγισθος.</l>
    <l>ἀλλ' ὅτε δὴ καὶ κεῖθεν ἐφαίνετο νόστος ἀπήμων,</l>
    <l>ἂψ δὲ θεοὶ οὖρον στρέψαν, καὶ οἴκαδ' ἵκοντο,</l>
    <l>ἦ τοι ὁ μὲν χαίρων ἐπεβήσετο πατρίδος αἴης,</l>
    <l>καὶ κύνει ἁπτόμενος ἣν πατρίδα· πολλὰ δ' ἀπ' αὐτοῦ</l>
    <l>δάκρυα θερμὰ χέοντ', ἐπεὶ ἀσπασίως ἴδε γαῖαν.</l>
    <l>τὸν δ' ἄρ' ἀπὸ σκοπιῆς εἶδε σκοπός, ὅν ῥα καθεῖσεν</l>
    <l>Αἴγισθος δολόμητις ἄγων, ὑπὸ δ' ἔσχετο μισθὸν</l>
    <l>χρυσοῦ δοιὰ τάλαντα· φύλασσε δ' ὅ γ' εἰς ἐνιαυτόν,</l>
    <l>μή ἑ λάθοι παριών, μνήσαιτο δὲ θούριδος ἀλκῆς.</l>
    <l>βῆ δ' ἴμεν ἀγγελέων πρὸς δώματα ποιμένι λαῶν.</l>
    <l>αὐτίκα δ' Αἴγισθος δολίην ἐφράσσατο τέχνην·</l>
    <l>κρινάμενος κατὰ δῆμον ἐείκοσι φῶτας ἀρίστους</l>
    <l>εἷσε λόχον, ἑτέρωθι δ' ἀνώγει δαῖτα πένεσθαι·</l>
    <l>αὐτὰρ ὁ βῆ καλέων Ἀγαμέμνονα, ποιμένα λαῶν,</l>
    <l>ἵπποισιν καὶ ὄχεσφιν, ἀεικέα μερμηρίζων.</l>
    <l>τὸν δ' οὐκ εἰδότ' ὄλεθρον ἀνήγαγε καὶ κατέπεφνε</l>
    <l>δειπνίσσας, ὥς τίς τε κατέκτανε βοῦν ἐπὶ φάτνῃ.</l>
    <l>οὐδέ τις Ἀτρεΐδεω ἑτάρων λίπεθ', οἵ οἱ ἕποντο,</l>
    <l>οὐδέ τις Αἰγίσθου, ἀλλ' ἔκταθεν ἐν μεγάροισιν.</l>
    <l>ὣς ἔφατ', αὐτὰρ ἐμοί γε κατεκλάσθη φίλον ἦτορ,</l>
    <l>κλαῖον δ' ἐν ψαμάθοισι καθήμενος, οὐδέ νύ μοι κῆρ</l>
    <l>ἤθελ' ἔτι ζώειν καὶ ὁρᾶν φάος ἠελίοιο.</l>
    <l>αὐτὰρ ἐπεὶ κλαίων τε κυλινδόμενός τε κορέσθην,</l>
    <l>δὴ τότε με προσέειπε γέρων ἅλιος νημερτής·</l>
    <l>μηκέτι, Ἀτρέος υἱέ, πολὺν χρόνον ἀσκελὲς οὕτω</l>
    <l>κλαῖ', ἐπεὶ οὐκ ἄνυσίν τινα δήομεν· ἀλλὰ τάχιστα</l>
    <l>πείρα, ὅπως κεν δὴ σὴν πατρίδα γαῖαν ἵκηαι.</l>
    <l>ἢ γάρ μιν ζωόν γε κιχήσεαι, ἤ κεν Ὀρέστης</l>
    <l>κτεῖνεν ὑποφθάμενος· σὺ δέ κεν τάφου ἀντιβολήσαις.</l>
    <l>ὣς ἔφατ', αὐτὰρ ἐμοὶ κραδίη καὶ θυμὸς ἀγήνωρ</l>
    <l>αὖτις ἐνὶ στήθεσσι καὶ ἀχνυμένῳ περ ἰάνθη,</l>
    <l>καί μιν φωνήσας ἔπεα πτερόεντα προσηύδων·</l>
    <l>τούτους μὲν δὴ οἶδα· σὺ δὲ τρίτον ἄνδρ' ὀνόμαζε,</l>
    <l>ὅς τις ἔτι ζωὸς κατερύκεται εὐρέϊ πόντῳ</l>
    <l>[ἠὲ θανών· ἐθέλω δὲ καὶ ἀχνύμενός περ ἀκοῦσαι.]</l>
    <l>ὣς ἐφάμην, ὁ δέ μ' αὐτίκ' ἀμειβόμενος προσέειπεν·</l>
    <l>υἱὸς Λαέρτεω, Ἰθάκῃ ἔνι οἰκία ναίων·</l>
    <l>τὸν δ' ἴδον ἐν νήσῳ θαλερὸν κατὰ δάκρυ χέοντα,</l>
    <l>νύμφης ἐν μεγάροισι Καλυψοῦς, ἥ μιν ἀνάγκῃ</l>
    <l>ἴσχει· ὁ δ' οὐ δύναται ἣν πατρίδα γαῖαν ἱκέσθαι·</l>
    <l>οὐ γάρ οἱ πάρα νῆες ἐπήρετμοι καὶ ἑταῖροι,</l>
    <l>οἵ κέν μιν πέμποιεν ἐπ' εὐρέα νῶτα θαλάσσης.</l>
    <l>σοὶ δ' οὐ θέσφατόν ἐστι, διοτρεφὲς ὦ Μενέλαε,</l>
    <l>Ἄργει ἐν ἱπποβότῳ θανέειν καὶ πότμον ἐπισπεῖν,</l>
    <l>ἀλλά σ' ἐς Ἠλύσιον πεδίον καὶ πείρατα γαίης</l>
    <l>ἀθάνατοι πέμψουσιν, ὅθι ξανθὸς Ῥαδάμανθυς, -</l>
    <l>τῇ περ ῥηΐστη βιοτὴ πέλει ἀνθρώποισιν·</l>
    <l>οὐ νιφετός, οὔτ' ἂρ χειμὼν πολὺς οὔτε ποτ' ὄμβρος,</l>
    <l>ἀλλ' αἰεὶ ζεφύροιο λιγὺ πνείοντος ἀήτας</l>
    <l>Ὠκεανὸς ἀνίησιν ἀναψύχειν ἀνθρώπους, -</l>
    <l>οὕνεκ' ἔχεις Ἑλένην καί σφιν γαμβρὸς Διός ἐσσι.</l>
    <l>ὣς εἰπὼν ὑπὸ πόντον ἐδύσετο κυμαίνοντα,</l>
    <l>αὐτὰρ ἐγὼν ἐπὶ νῆας ἅμ' ἀντιθέοισ' ἑτάροισιν</l>
    <l>ἤϊα, πολλὰ δέ μοι κραδίη πόρφυρε κιόντι.</l>
    <l>αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν,</l>
    <l>δόρπον θ' ὁπλισάμεσθ' ἐπί τ' ἤλυθεν ἀμβροσίη νύξ,</l>
    <l>δὴ τότε κοιμήθημεν ἐπὶ ῥηγμῖνι θαλάσσης.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>νῆας μὲν πάμπρωτον ἐρύσσαμεν εἰς ἅλα δῖαν,</l>
    <l>ἐν δ' ἱστοὺς τιθέμεσθα καὶ ἱστία νηυσὶν ἐΐσῃς·</l>
    <l>ἂν δὲ καὶ αὐτοὶ βάντες ἐπὶ κληῖσι καθῖζον,</l>
    <l>ἑξῆς δ' ἑζόμενοι πολιὴν ἅλα τύπτον ἐρετμοῖς.</l>
    <l>ἂψ δ' εἰς Αἰγύπτοιο, διιπετέος ποταμοῖο,</l>
    <l>στῆσα νέας καὶ ἔρεξα τεληέσσας ἑκατόμβας.</l>
    <l>αὐτὰρ ἐπεὶ κατέπαυσα θεῶν χόλον αἰὲν ἐόντων,</l>
    <l>χεῦ' Ἀγαμέμνονι τύμβον, ἵν' ἄσβεστον κλέος εἴη.</l>
    <l>ταῦτα τελευτήσας νεόμην, ἔδοσαν δέ μοι οὖρον</l>
    <l>ἀθάνατοι, τοί μ' ὦκα φίλην ἐς πατρίδ' ἔπεμψαν.</l>
    <l>ἀλλ' ἄγε νῦν ἐπίμεινον ἐνὶ μεγάροισιν ἐμοῖσιν,</l>
    <l>ὄφρα κεν ἑνδεκάτη τε δυωδεκάτη τε γένηται·</l>
    <l>καὶ τότε σ' εὖ πέμψω, δώσω δέ τοι ἀγλαὰ δῶρα,</l>
    <l>τρεῖς ἵππους καὶ δίφρον ἐΰξοον· αὐτὰρ ἔπειτα</l>
    <l>δώσω καλὸν ἄλεισον, ἵνα σπένδῃσθα θεοῖσιν</l>
    <l>ἀθανάτοισ' ἐμέθεν μεμνημένος ἤματα πάντα.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Ἀτρεΐδη, μὴ δή με πολὺν χρόνον ἐνθάδ' ἔρυκε.</l>
    <l>καὶ γάρ κ' εἰς ἐνιαυτὸν ἐγὼ παρὰ σοί γ' ἀνεχοίμην</l>
    <l>ἥμενος, οὐδέ κέ μ' οἴκου ἕλοι πόθος οὐδὲ τοκήων·</l>
    <l>αἰνῶς γὰρ μύθοισιν ἔπεσσί τε σοῖσιν ἀκούων</l>
    <l>τέρπομαι· ἀλλ' ἤδη μοι ἀνιάζουσιν ἑταῖροι</l>
    <l>ἐν Πύλῳ ἠγαθέῃ· σὺ δέ με χρόνον ἐνθάδ' ἐρύκεις.</l>
    <l>δῶρον δ', ὅττι κέ μοι δώῃς, κειμήλιον ἔστω·</l>
    <l>ἵππους δ' εἰς Ἰθάκην οὐκ ἄξομαι, ἀλλὰ σοὶ αὐτῷ</l>
    <l>ἐνθάδε λείψω ἄγαλμα· σὺ γὰρ πεδίοιο ἀνάσσεις</l>
    <l>εὐρέος, ᾧ ἔνι μὲν λωτὸς πολύς, ἐν δὲ κύπειρον</l>
    <l>πυροί τε ζειαί τε ἰδ' εὐρυφυὲς κρῖ λευκόν.</l>
    <l>ἐν δ' Ἰθάκῃ οὔτ' ἂρ δρόμοι εὐρέες οὔτε τι λειμών·</l>
    <l>αἰγίβοτος, καὶ μᾶλλον ἐπήρατος ἱπποβότοιο.</l>
    <l>οὐ γάρ τις νήσων ἱππήλατος οὐδ' εὐλείμων,</l>
    <l>αἵ θ' ἁλὶ κεκλίαται· Ἰθάκη δέ τε καὶ περὶ πασέων.’</l>
    <l>ὣς φάτο, μείδησεν δὲ βοὴν ἀγαθὸς Μενέλαος,</l>
    <l>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν·</l>
    <l>‘αἵματός εἰς ἀγαθοῖο, φίλον τέκος, οἷ' ἀγορεύεις·</l>
    <l>τοιγὰρ ἐγώ τοι ταῦτα μεταστήσω· δύναμαι γάρ.</l>
    <l>δώρων δ', ὅσσ' ἐν ἐμῷ οἴκῳ κειμήλια κεῖται,</l>
    <l>δώσω, ὃ κάλλιστον καὶ τιμηέστατόν ἐστι.</l>
    <l>δώσω τοι κρητῆρα τετυγμένον· ἀργύρεος δὲ</l>
    <l>ἔστιν ἅπας, χρυσῷ δ' ἐπὶ χείλεα κεκράανται,</l>
    <l>ἔργον δ' Ἡφαίστοιο· πόρεν δέ ἑ Φαίδιμος ἥρως,</l>
    <l>Σιδονίων βασιλεύς, ὅθ' ἑὸς δόμος ἀμφεκάλυψε</l>
    <l>κεῖσέ με νοστήσαντα· τεῒν δ' ἐθέλω τόδ' ὀπάσσαι.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον,</l>
    <l>δαιτυμόνες δ' ἐς δώματ' ἴσαν θείου βασιλῆος.</l>
    <l>οἱ δ' ἦγον μὲν μῆλα, φέρον δ' εὐήνορα οἶνον·</l>
    <l>σῖτον δέ σφ' ἄλοχοι καλλικρήδεμνοι ἔπεμπον.</l>
    <l>ὣς οἱ μὲν περὶ δεῖπνον ἐνὶ μεγάροισι πένοντο,</l>
    <l>μνηστῆρες δὲ πάροιθεν Ὀδυσσῆος μεγάροιο</l>
    <l>δίσκοισιν τέρποντο καὶ αἰγανέῃσιν ἱέντες,</l>
    <l>ἐν τυκτῷ δαπέδῳ, ὅθι περ πάρος, ὕβριν ἔχοντες.</l>
    <l>Ἀντίνοος δὲ καθῆστο καὶ Εὐρύμαχος θεοειδής,</l>
    <l>ἀρχοὶ μνηστήρων, ἀρετῇ δ' ἔσαν ἔξοχ' ἄριστοι.</l>
    <l>τοῖς δ' υἱὸς Φρονίοιο Νοήμων ἐγγύθεν ἐλθὼν</l>
    <l>Ἀντίνοον μύθοισιν ἀνειρόμενος προσέειπεν·</l>
    <l>‘Ἀντίνο', ἤ ῥά τι ἴδμεν ἐνὶ φρεσὶν ἦε καὶ οὐκί,</l>
    <l>ὁππότε Τηλέμαχος νεῖτ' ἐκ Πύλου ἠμαθόεντος;</l>
    <l>νῆά μοι οἴχετ' ἄγων· ἐμὲ δὲ χρεὼ γίνεται αὐτῆς</l>
    <l>Ἤλιδ' ἐς εὐρύχορον διαβήμεναι, ἔνθα μοι ἵπποι</l>
    <l>δώδεκα θήλειαι, ὑπὸ δ' ἡμίονοι ταλαεργοὶ</l>
    <l>ἀδμῆτες· τῶν κέν τιν' ἐλασσάμενος δαμασαίμην.’</l>
    <l>ὣς ἔφαθ', οἱ δ' ἀνὰ θυμὸν ἐθάμβεον· οὐ γὰρ ἔφαντο</l>
    <l>ἐς Πύλον οἴχεσθαι Νηλήϊον, ἀλλά που αὐτοῦ</l>
    <l>ἀγρῶν ἢ μήλοισι παρέμμεναι ἠὲ συβώτῃ.</l>
    <l>τὸν δ' αὖτ' Ἀντίνοος προσέφη, Εὐπείθεος υἱός·</l>
    <l>‘νημερτές μοι ἔνισπε· πότ' ᾤχετο καὶ τίνες αὐτῷ</l>
    <l>κοῦροι ἕποντ'; Ἰθάκης ἐξαίρετοι, ἦ ἑοὶ αὐτοῦ</l>
    <l>θῆτές τε δμῶές τε; δύναιτό κε καὶ τὸ τελέσσαι.</l>
    <l>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ,</l>
    <l>ἤ σε βίῃ ἀέκοντος ἀπηύρα νῆα μέλαιναν,</l>
    <l>ἦε ἑκών οἱ δῶκας, ἐπεὶ προσπτύξατο μύθῳ.’</l>
    <l>τὸν δ' υἱὸς Φρονίοιο Νοήμων ἀντίον ηὔδα·</l>
    <l>‘αὐτὸς ἑκών οἱ δῶκα· τί κεν ῥέξειε καὶ ἄλλος,</l>
    <l>ὁππότ' ἀνὴρ τοιοῦτος, ἔχων μελεδήματα θυμῷ,</l>
    <l>αἰτίζῃ; χαλεπόν κεν ἀνήνασθαι δόσιν εἴη.</l>
    <l>κοῦροι δ', οἳ κατὰ δῆμον ἀριστεύουσι μεθ' ἡμέας,</l>
    <l>οἵ οἱ ἕποντ'· ἐν δ' ἀρχὸν ἐγὼ βαίνοντ' ἐνόησα</l>
    <l>Μέντορα ἠὲ θεόν, τῷ δ' αὐτῷ πάντα ἐῴκει.</l>
    <l>ἀλλὰ τὸ θαυμάζω· ἴδον ἐνθάδε Μέντορα δῖον</l>
    <l>χθιζὸν ὑπηοῖον. τότε δ' ἔμβη νηῒ Πύλονδε.’</l>
    <l>ὣς ἄρα φωνήσας ἀπέβη πρὸς δώματα πατρός,</l>
    <l>τοῖσιν δ' ἀμφοτέροισιν ἀγάσσατο θυμὸς ἀγήνωρ.</l>
    <l>μνηστῆρας δ' ἄμυδις κάθισαν καὶ παῦσαν ἀέθλων.</l>
    <l>τοῖσιν δ' Ἀντίνοος μετέφη, Εὐπείθεος υἱός,</l>
    <l>ἀχνύμενος· μένεος δὲ μέγα φρένες ἀμφιμέλαιναι</l>
    <l>πίμπλαντ', ὄσσε δέ οἱ πυρὶ λαμπετόωντι ἐΐκτην·</l>
    <l>‘ὢ πόποι, ἦ μέγα ἔργον ὑπερφιάλως ἐτελέσθη</l>
    <l>Τηλεμάχῳ ὁδὸς ἥδε· φάμεν δέ οἱ οὐ τελέεσθαι.</l>
    <l>εἰ τοσσῶνδ' ἀέκητι νέος πάϊς οἴχεται αὔτως,</l>
    <l>νῆα ἐρυσσάμενος κρίνας τ' ἀνὰ δῆμον ἀρίστους,</l>
    <l>ἄρξει καὶ προτέρω κακὸν ἔμμεναι· ἀλλά οἱ αὐτῷ</l>
    <l>Ζεὺς ὀλέσειε βίην, πρὶν ἥβης μέτρον ἱκέσθαι.</l>
    <l>ἀλλ' ἄγε μοι δότε νῆα θοὴν καὶ εἴκοσ' ἑταίρους,</l>
    <l>ὄφρα μιν αὖτις ἰόντα λοχήσομαι ἠδὲ φυλάξω</l>
    <l>ἐν πορθμῷ Ἰθάκης τε Σάμοιό τε παιπαλοέσσης,</l>
    <l>ὡς ἂν ἐπισμυγερῶς ναυτίλεται εἵνεκα πατρός.’</l>
    <l>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον·</l>
    <l>αὐτίκ' ἔπειτ' ἀνστάντες ἔβαν δόμον εἰς Ὀδυσῆος.</l>
    <l>οὐδ' ἄρα Πηνελόπεια πολὺν χρόνον ἦεν ἄπυστος</l>
    <l>μύθων, οὓς μνηστῆρες ἐνὶ φρεσὶ βυσσοδόμευον.</l>
    <l>κῆρυξ γάρ οἱ ἔειπε Μέδων, ὃς ἐπεύθετο βουλὰς</l>
    <l>αὐλῆς ἐκτὸς ἐών· οἱ δ' ἔνδοθι μῆτιν ὕφαινον.</l>
    <l>βῆ δ' ἴμεν ἀγγελέων διὰ δώματα Πηνελοπείῃ·</l>
    <l>τὸν δὲ κατ' οὐδοῦ βάντα προσηύδα Πηνελόπεια·</l>
    <l>‘κῆρυξ, τίπτε δέ σε πρόεσαν μνηστῆρες ἀγαυοί;</l>
    <l>ἦ εἰπέμεναι δμῳῇσιν Ὀδυσσῆος θείοιο</l>
    <l>ἔργων παύσασθαι, σφίσι δ' αὐτοῖς δαῖτα πένεσθαι;</l>
    <l>μὴ μνηστεύσαντες μηδ' ἄλλοθ' ὁμιλήσαντες</l>
    <l>ὕστατα καὶ πύματα νῦν ἐνθάδε δειπνήσειαν·</l>
    <l>οἳ θάμ' ἀγειρόμενοι βίοτον κατακείρετε πολλόν,</l>
    <l>κτῆσιν Τηλεμάχοιο δαΐφρονος. οὐδέ τι πατρῶν</l>
    <l>ὑμετέρων τὸ πρόσθεν ἀκούετε, παῖδες ἐόντες,</l>
    <l>οἷος Ὀδυσσεὺς ἔσκε μεθ' ὑμετέροισι τοκεῦσιν,</l>
    <l>οὔτε τινὰ ῥέξας ἐξαίσιον οὔτε τι εἰπὼν</l>
    <l>ἐν δήμῳ; ἥ τ' ἐστὶ δίκη θείων βασιλήων·</l>
    <l>ἄλλον κ' ἐχθαίρῃσι βροτῶν, ἄλλον κε φιλοίη.</l>
    <l>κεῖνος δ' οὔ ποτε πάμπαν ἀτάσθαλον ἄνδρα ἐώργει·</l>
    <l>ἀλλ' ὁ μὲν ὑμέτερος θυμὸς καὶ ἀεικέα ἔργα</l>
    <l>φαίνεται, οὐδέ τίς ἐστι χάρις μετόπισθ' εὐεργέων.’</l>
    <l>τὴν δ' αὖτε προσέειπε Μέδων, πεπνυμένα εἰδώς·</l>
    <l>‘εἰ γὰρ δή, βασίλεια, τόδε πλεῖστον κακὸν εἴη.</l>
    <l>ἀλλὰ πολὺ μεῖζόν τε καὶ ἀργαλεώτερον ἄλλο</l>
    <l>μνηστῆρες φράζονται, ὃ μὴ τελέσειε Κρονίων·</l>
    <l>Τηλέμαχον μεμάασι κατακτάμεν ὀξέϊ χαλκῷ</l>
    <l>οἴκαδε νισόμενον· ὁ δ' ἔβη μετὰ πατρὸς ἀκουὴν</l>
    <l>ἐς Πύλον ἠγαθέην ἠδ' ἐς Λακεδαίμονα δῖαν.’</l>
    <l>ὣς φάτο, τῆς δ' αὐτοῦ λύτο γούνατα καὶ φίλον ἦτορ·</l>
    <l>δὴν δέ μιν ἀφασίη ἐπέων λάβε, τὼ δέ οἱ ὄσσε</l>
    <l>δακρυόφιν πλῆσθεν, θαλερὴ δέ οἱ ἔσχετο φωνή.</l>
    <l>ὀψὲ δὲ δή μιν ἔπεσσιν ἀμειβομένη προσέειπε·</l>
    <l>‘κῆρυξ, τίπτε δέ μοι πάϊς οἴχεται; οὐδέ τί μιν χρεὼ</l>
    <l>νηῶν ὠκυπόρων ἐπιβαινέμεν, αἵ θ' ἁλὸς ἵπποι</l>
    <l>ἀνδράσι γίνονται, περόωσι δὲ πουλὺν ἐφ' ὑγρήν.</l>
    <l>ἦ ἵνα μηδ' ὄνομ' αὐτοῦ ἐν ἀνθρώποισι λίπηται;’</l>
    <l>τὴν δ' ἠμείβετ' ἔπειτα Μέδων πεπνυμένα εἰδώς·</l>
    <l>‘οὐκ οἶδ', ἤ τίς μιν θεὸς ὤρορεν, ἦε καὶ αὐτοῦ</l>
    <l>θυμὸς ἐφωρμήθη ἴμεν ἐς Πύλον, ὄφρα πύθηται</l>
    <l>πατρὸς ἑοῦ ἢ νόστον ἢ ὅν τινα πότμον ἐπέσπεν.’</l>
    <l>ὣς ἄρα φωνήσας ἀπέβη κατὰ δῶμ' Ὀδυσῆος.</l>
    <l>τὴν δ' ἄχος ἀμφεχύθη θυμοφθόρον, οὐδ' ἄρ' ἔτ' ἔτλη</l>
    <l>δίφρῳ ἐφέζεσθαι πολλῶν κατὰ οἶκον ἐόντων,</l>
    <l>ἀλλ' ἄρ' ἐπ' οὐδοῦ ἷζε πολυκμήτου θαλάμοιο</l>
    <l>οἴκτρ' ὀλοφυρομένη· περὶ δὲ δμῳαὶ μινύριζον</l>
    <l>πᾶσαι, ὅσαι κατὰ δώματ' ἔσαν νέαι ἠδὲ παλαιαί.</l>
    <l>τῇς δ' ἁδινὸν γοόωσα μετηύδα Πηνελόπεια·</l>
    <l>‘κλῦτε, φίλαι· περὶ γάρ μοι Ὀλύμπιος ἄλγε' ἔδωκεν</l>
    <l>ἐκ πασέων, ὅσσαι μοι ὁμοῦ τράφον ἠδ' ἐγένοντο,</l>
    <l>ἣ πρὶν μὲν πόσιν ἐσθλὸν ἀπώλεσα θυμολέοντα,</l>
    <l>παντοίῃσ' ἀρετῇσι κεκασμένον ἐν Δαναοῖσιν,</l>
    <l>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος.</l>
    <l>νῦν αὖ παῖδ' ἀγαπητὸν ἀνηρέψαντο θύελλαι</l>
    <l>ἀκλέα ἐκ μεγάρων, οὐδ' ὁρμηθέντος ἄκουσα.</l>
    <l>σχέτλιαι, οὐδ' ὑμεῖς περ ἐνὶ φρεσὶ θέσθε ἑκάστη</l>
    <l>ἐκ λεχέων μ' ἀνεγεῖραι, ἐπιστάμεναι σάφα θυμῷ,</l>
    <l>ὁππότε κεῖνος ἔβη κοίλην ἐπὶ νῆα μέλαιναν.</l>
    <l>εἰ γὰρ ἐγὼ πυθόμην ταύτην ὁδὸν ὁρμαίνοντα,</l>
    <l>τῶ κε μάλ' ἤ κεν ἔμεινε, καὶ ἐσσύμενός περ ὁδοῖο,</l>
    <l>ἤ κέ με τεθνηυῖαν ἐνὶ μεγάροισιν ἔλειπεν.</l>
    <l>ἀλλά τις ὀτρηρῶς Δολίον καλέσειε γέροντα,</l>
    <l>δμῶ' ἐμόν, ὅν μοι δῶκε πατὴρ ἔτι δεῦρο κιούσῃ,</l>
    <l>καί μοι κῆπον ἔχει πολυδένδρεον, ὄφρα τάχιστα</l>
    <l>Λαέρτῃ τάδε πάντα παρεζόμενος καταλέξῃ,</l>
    <l>εἰ δή πού τινα κεῖνος ἐνὶ φρεσὶ μῆτιν ὑφήνας</l>
    <l>ἐξελθὼν λαοῖσιν ὀδύρεται, οἳ μεμάασιν</l>
    <l>ὃν καὶ Ὀδυσσῆος φθεῖσαι γόνον ἀντιθέοιο.’</l>
    <l>τὴν δ' αὖτε προσέειπε φίλη τροφὸς Εὐρύκλεια·</l>
    <l>‘νύμφα φίλη, σὺ μὲν ἄρ με κατάκτανε νηλέϊ χαλκῷ,</l>
    <l>ἢ ἔα ἐν μεγάρῳ· μῦθον δέ τοι οὐκ ἐπικεύσω.</l>
    <l>ᾔδε' ἐγὼ τάδε πάντα, πόρον δέ οἱ, ὅσσ' ἐκέλευσε,</l>
    <l>σῖτον καὶ μέθυ ἡδύ· ἐμεῦ δ' ἕλετο μέγαν ὅρκον</l>
    <l>μὴ πρὶν σοὶ ἐρέειν, πρὶν δωδεκάτην γε γενέσθαι</l>
    <l>ἤ σ' αὐτὴν ποθέσαι καὶ ἀφορμηθέντος ἀκοῦσαι,</l>
    <l>ὡς ἂν μὴ κλαίουσα κατὰ χρόα καλὸν ἰάπτῃς.</l>
    <l>ἀλλ' ὑδρηναμένη, καθαρὰ χροῒ εἵμαθ' ἑλοῦσα,</l>
    <l>εἰς ὑπερῷ' ἀναβᾶσα σὺν ἀμφιπόλοισι γυναιξὶν</l>
    <l>εὔχε' Ἀθηναίῃ κούρῃ Διὸς αἰγιόχοιο·</l>
    <l>ἡ γάρ κέν μιν ἔπειτα καὶ ἐκ θανάτοιο σαώσαι.</l>
    <l>μηδὲ γέροντα κάκου κεκακωμένον· οὐ γὰρ ὀΐω</l>
    <l>πάγχυ θεοῖς μακάρεσσι γονὴν Ἀρκεισιάδαο</l>
    <l>ἔχθεσθ', ἀλλ' ἔτι πού τις ἐπέσσεται, ὅς κεν ἔχῃσι</l>
    <l>δώματά θ' ὑψερεφέα καὶ ἀπόπροθι πίονας ἀγρούς.’</l>
    <l>ὣς φάτο, τῆς δ' εὔνησε γόον, σχέθε δ' ὄσσε γόοιο.</l>
    <l>ἡ δ' ὑδρηναμένη, καθαρὰ χροῒ εἵμαθ' ἑλοῦσα,</l>
    <l>εἰς ὑπερῷ' ἀνέβαινε σὺν ἀμφιπόλοισι γυναιξίν,</l>
    <l>ἐν δ' ἔθετ' οὐλοχύτας κανέῳ, ἠρᾶτο δ' Ἀθήνῃ·</l>
    <l>‘κλῦθί μευ, αἰγιόχοιο Διὸς τέκος, Ἀτρυτώνη,</l>
    <l>εἴ ποτέ τοι πολύμητις ἐνὶ μεγάροισιν Ὀδυσσεὺς</l>
    <l>ἢ βοὸς ἢ ὄϊος κατὰ πίονα μηρία κῆε,</l>
    <l>τῶν νῦν μοι μνῆσαι καί μοι φίλον υἷα σάωσον,</l>
    <l>μνηστῆρας δ' ἀπάλαλκε κακῶς ὑπερηνορέοντας.’</l>
    <l>ὣς εἰποῦσ' ὀλόλυξε, θεὰ δέ οἱ ἔκλυεν ἀρῆς.</l>
    <l>μνηστῆρες δ' ὁμάδησαν ἀνὰ μέγαρα σκιόεντα·</l>
    <l>ὧδε δέ τις εἴπεσκε νέων ὑπερηνορεόντων·</l>
    <l>‘ἦ μάλα δὴ γάμον ἄμμι πολυμνήστη βασίλεια</l>
    <l>ἀρτύει, οὐδέ τι οἶδεν, ὅ οἱ φόνος υἷϊ τέτυκται.’</l>
    <l>ὣς ἄρα τις εἴπεσκε, τὰ δ' οὐκ ἴσαν, ὡς ἐτέτυκτο.</l>
    <l>τοῖσιν δ' Ἀντίνοος ἀγορήσατο καὶ μετέειπε·</l>
    <l>‘δαιμόνιοι, μύθους μὲν ὑπερφιάλους ἀλέασθε</l>
    <l>πάντες ὁμῶς, μή πού τις ἀπαγγείλῃσι καὶ εἴσω.</l>
    <l>ἀλλ' ἄγε σιγῇ τοῖον ἀναστάντες τελέωμεν</l>
    <l>μῦθον, ὃ δὴ καὶ πᾶσιν ἐνὶ φρεσὶν ἤραρεν ἥμιν.’</l>
    <l>ὣς εἰπὼν ἐκρίνατ' ἐείκοσι φῶτας ἀρίστους,</l>
    <l>βὰν δ' ἰέναι ἐπὶ νῆα θοὴν καὶ θῖνα θαλάσσης.</l>
    <l>νῆα μὲν οὖν πάμπρωτον ἁλὸς βένθοσδε ἔρυσσαν,</l>
    <l>ἐν δ' ἱστόν τε τίθεντο καὶ ἱστία νηῒ μελαίνῃ,</l>
    <l>ἠρτύναντο δ' ἐρετμὰ τροποῖσ' ἐν δερματίνοισι</l>
    <l>[πάντα κατὰ μοῖραν· ἀνά θ' ἱστία λευκὰ πέτασσαν·]</l>
    <l>τεύχεα δέ σφ' ἤνεικαν ὑπέρθυμοι θεράποντες.</l>
    <l>ὑψοῦ δ' ἐν νοτίῳ τήν γ' ὥρμισαν, ἐκ δ' ἔβαν αὐτοί·</l>
    <l>ἔνθα δὲ δόρπον ἕλοντο, μένον δ' ἐπὶ ἕσπερον ἐλθεῖν.</l>
    <l>ἡ δ' ὑπερωΐῳ αὖθι περίφρων Πηνελόπεια</l>
    <l>κεῖτ' ἄρ' ἄσιτος, ἄπαστος ἐδητύος ἠδὲ ποτῆτος,</l>
    <l>ὁρμαίνουσ', ἤ οἱ θάνατον φύγοι υἱὸς ἀμύμων,</l>
    <l>ἦ ὅ γ' ὑπὸ μνηστῆρσιν ὑπερφιάλοισι δαμείη.</l>
    <l>ὅσσα δὲ μερμήριξε λέων ἀνδρῶν ἐν ὁμίλῳ</l>
    <l>δείσας, ὁππότε μιν δόλιον περὶ κύκλον ἄγωσι,</l>
    <l>τόσσα μιν ὁρμαίνουσαν ἐπήλυθε νήδυμος ὕπνος·</l>
    <l>εὗδε δ' ἀνακλινθεῖσα, λύθεν δέ οἱ ἅψεα πάντα.</l>
    <l>ἔνθ' αὖτ' ἄλλ' ἐνόησε θεὰ γλαυκῶπις Ἀθήνη·</l>
    <l>εἴδωλον ποίησε, δέμας δ' ἤϊκτο γυναικί,</l>
    <l>Ἰφθίμῃ, κούρῃ μεγαλήτορος Ἰκαρίοιο,</l>
    <l>τὴν Εὔμηλος ὄπυιε, Φερῇσ' ἔνι οἰκία ναίων.</l>
    <l>πέμπε δέ μιν πρὸς δώματ' Ὀδυσσῆος θείοιο,</l>
    <l>εἷος Πηνελόπειαν ὀδυρομένην γοόωσαν</l>
    <l>παύσειε κλαυθμοῖο γόοιό τε δακρυόεντος.</l>
    <l>ἐς θάλαμον δ' εἰσῆλθε παρὰ κληῖδος ἱμάντα,</l>
    <l>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν·</l>
    <l>‘εὕδεις, Πηνελόπεια, φίλον τετιημένη ἦτορ;</l>
    <l>οὐ μέν σ' οὐδὲ ἐῶσι θεοὶ ῥεῖα ζώοντες</l>
    <l>κλαίειν οὐδ' ἀκάχησθαι, ἐπεί ῥ' ἔτι νόστιμός ἐστι</l>
    <l>σὸς πάϊς· οὐ μὲν γάρ τι θεοῖσ' ἀλιτήμενός ἐστι.’</l>
    <l>τὴν δ' ἠμείβετ' ἔπειτα περίφρων Πηνελόπεια,</l>
    <l>ἡδὺ μάλα κνώσσουσ' ἐν ὀνειρείῃσι πύλῃσιν·</l>
    <l>‘τίπτε, κασιγνήτη, δεῦρ' ἤλυθες; οὔ τι πάρος γε</l>
    <l>πωλέ', ἐπεὶ μάλα πολλὸν ἀπόπροθι δώματα ναίεις·</l>
    <l>καί με κέλεαι παύσασθαι ὀϊζύος ἠδ' ὀδυνάων</l>
    <l>πολλέων, αἵ μ' ἐρέθουσι κατὰ φρένα καὶ κατὰ θυμόν·</l>
    <l>ἣ πρὶν μὲν πόσιν ἐσθλὸν ἀπώλεσα θυμολέοντα,</l>
    <l>παντοίῃσ' ἀρετῇσι κεκασμένον ἐν Δαναοῖσιν,</l>
    <l>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος.</l>
    <l>νῦν αὖ παῖς ἀγαπητὸς ἔβη κοίλης ἐπὶ νηός,</l>
    <l>νήπιος, οὔτε πόνων εὖ εἰδὼς οὔτ' ἀγοράων.</l>
    <l>τοῦ δὴ ἐγὼ καὶ μᾶλλον ὀδύρομαι ἤ περ ἐκείνου.</l>
    <l>τοῦ δ' ἀμφιτρομέω καὶ δείδια μή τι πάθῃσιν,</l>
    <l>ἢ ὅ γε τῶν ἐνὶ δήμῳ, ἵν' οἴχεται, ἢ ἐνὶ πόντῳ·</l>
    <l>δυσμενέες γὰρ πολλοὶ ἐπ' αὐτῷ μηχανόωνται,</l>
    <l>ἱέμενοι κτεῖναι, πρὶν πατρίδα γαῖαν ἱκέσθαι.’</l>
    <l>τὴν δ' ἀπαμειβόμενον προσέφη εἴδωλον ἀμαυρόν·</l>
    <l>‘θάρσει, μηδέ τι πάγχυ μετὰ φρεσὶ δείδιθι λίην·</l>
    <l>τοίη γάρ οἱ πομπὸς ἅμ' ἔρχεται, ἥν τε καὶ ἄλλοι</l>
    <l>ἀνέρες ἠρήσαντο παρεστάμεναι, δύναται γάρ,</l>
    <l>Παλλὰς Ἀθηναίη· σὲ δ' ὀδυρομένην ἐλεαίρει·</l>
    <l>ἣ νῦν με προέηκε τεῒν τάδε μυθήσασθαι.’</l>
    <l>τὴν δ' αὖτε προσέειπε περίφρων Πηνελόπεια·</l>
    <l>‘εἰ μὲν δὴ θεός ἐσσι, θεοῖό τε ἔκλυες αὐδήν,</l>
    <l>εἰ δ' ἄγε μοι καὶ κεῖνον ὀϊζυρὸν κατάλεξον,</l>
    <l>ἤ που ἔτι ζώει καὶ ὁρᾷ φάος ἠελίοιο,</l>
    <l>ἦ ἤδη τέθνηκε καὶ εἰν Ἀΐδαο δόμοισι.’</l>
    <l>τὴν δ' ἀπαμειβόμενον προσέφη εἴδωλον ἀμαυρόν·</l>
    <l>‘οὐ μέν τοι κεῖνόν γε διηνεκέως ἀγορεύσω,</l>
    <l>ζώει ὅ γ' ἦ τέθνηκε· κακὸν δ' ἀνεμώλια βάζειν.’</l>
    <l>ὣς εἰπὸν σταθμοῖο παρὰ κληῖδα λιάσθη</l>
    <l>ἐς πνοιὰς ἀνέμων· ἡ δ' ἐξ ὕπνου ἀνόρουσε</l>
    <l>κούρη Ἰκαρίοιο· φίλον δέ οἱ ἦτορ ἰάνθη,</l>
    <l>ὥς οἱ ἐναργὲς ὄνειρον ἐπέσσυτο νυκτὸς ἀμολγῷ.</l>
    <l>μνηστῆρες δ' ἀναβάντες ἐπέπλεον ὑγρὰ κέλευθα,</l>
    <l>Τηλεμάχῳ φόνον αἰπὺν ἐνὶ φρεσὶν ὁρμαίνοντες.</l>
    <l>ἔστι δέ τις νῆσος μέσσῃ ἁλὶ πετρήεσσα,</l>
    <l>μεσσηγὺς Ἰθάκης τε Σάμοιό τε παιπαλοέσσης,</l>
    <l>Ἀστερίς, οὐ μεγάλη, λιμένες δ' ἔνι ναύλοχοι αὐτῇ</l>
    <l>ἀμφίδυμοι· τῇ τόν γε μένον λοχόωντες Ἀχαιοί.</l>
  </verse>
  <chapter label="Ῥαψωδία ε">Ῥαψωδία ε</chapter>
  <verse ln="1">
    <l>Ἠὼς δ' ἐκ λεχέων παρ' ἀγαυοῦ Τιθωνοῖο</l>
    <l>ὤρνυθ', ἵν' ἀθανάτοισι φόως φέροι ἠδὲ βροτοῖσιν·</l>
    <l>οἱ δὲ θεοὶ θῶκόνδε καθίζανον, ἐν δ' ἄρα τοῖσι</l>
    <l>Ζεὺς ὑψιβρεμέτης, οὗ τε κράτος ἐστὶ μέγιστον.</l>
    <l>τοῖσι δ' Ἀθηναίη λέγε κήδεα πόλλ' Ὀδυσῆος</l>
    <l>μνησαμένη· μέλε γάρ οἱ ἐὼν ἐν δώμασι νύμφης·</l>
    <l>‘Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</l>
    <l>μή τις ἔτι πρόφρων ἀγανὸς καὶ ἤπιος ἔστω</l>
    <l>σκηπτοῦχος βασιλεύς, μηδὲ φρεσὶν αἴσιμα εἰδώς,</l>
    <l>ἀλλ' αἰεὶ χαλεπός τ' εἴη καὶ αἴσυλα ῥέζοι,</l>
    <l>ὡς οὔ τις μέμνηται Ὀδυσσῆος θείοιο</l>
    <l>λαῶν, οἷσιν ἄνασσε, πατὴρ δ' ὣς ἤπιος ἦεν.</l>
    <l>ἀλλ' ὁ μὲν ἐν νήσῳ κεῖται κρατέρ' ἄλγεα πάσχων,</l>
    <l>νύμφης ἐν μεγάροισι Καλυψοῦς, ἥ μιν ἀνάγκῃ</l>
    <l>ἴσχει· ὁ δ' οὐ δύναται ἣν πατρίδα γαῖαν ἱκέσθαι·</l>
    <l>οὐ γάρ οἱ πάρα νῆες ἐπήρετμοι καὶ ἑταῖροι,</l>
    <l>οἵ κέν μιν πέμποιεν ἐπ' εὐρέα νῶτα θαλάσσης.</l>
    <l>νῦν αὖ παῖδ' ἀγαπητὸν ἀποκτεῖναι μεμάασιν</l>
    <l>οἴκαδε νισόμενον· ὁ δ' ἔβη μετὰ πατρὸς ἀκουὴν</l>
    <l>ἐς Πύλον ἠγαθέην ἠδ' ἐς Λακεδαίμονα δῖαν.’</l>
    <l>τὴν δ' ἀπαμειβόμενος προσέφη νεφεληγερέτα Ζεύς·</l>
    <l>‘τέκνον ἐμόν, ποῖόν σε ἔπος φύγεν ἕρκος ὀδόντων.</l>
    <l>οὐ γὰρ δὴ τοῦτον μὲν ἐβούλευσας νόον αὐτή,</l>
    <l>ὡς ἦ τοι κείνους Ὀδυσεὺς ἀποτείσεται ἐλθών;</l>
    <l>Τηλέμαχον δὲ σὺ πέμψον ἐπισταμένως, δύνασαι γάρ,</l>
    <l>ὥς κε μάλ' ἀσκηθὴς ἣν πατρίδα γαῖαν ἵκηται,</l>
    <l>μνηστῆρες δ' ἐν νηῒ παλιμπετὲς ἀπονέωνται.’</l>
    <l>ἦ ῥα, καὶ Ἑρμείαν, υἱὸν φίλον, ἀντίον ηὔδα·</l>
    <l>‘Ἑρμεία· σὺ γὰρ αὖτε τά τ' ἄλλα περ ἄγγελός ἐσσι·</l>
    <l>νύμφῃ ἐϋπλοκάμῳ εἰπεῖν νημερτέα βουλήν,</l>
    <l>νόστον Ὀδυσσῆος ταλασίφρονος, ὥς κε νέηται,</l>
    <l>οὔτε θεῶν πομπῇ οὔτε θνητῶν ἀνθρώπων·</l>
    <l>ἀλλ' ὅ γ' ἐπὶ σχεδίης πολυδέσμου πήματα πάσχων</l>
    <l>ἤματι εἰκοστῷ Σχερίην ἐρίβωλον ἵκοιτο,</l>
    <l>Φαιήκων ἐς γαῖαν, οἳ ἀγχίθεοι γεγάασιν·</l>
    <l>οἵ κέν μιν περὶ κῆρι θεὸν ὣς τιμήσουσι,</l>
    <l>πέμψουσιν δ' ἐν νηῒ φίλην ἐς πατρίδα γαῖαν,</l>
    <l>χαλκόν τε χρυσόν τε ἅλις ἐσθῆτά τε δόντες,</l>
    <l>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς,</l>
    <l>εἴ περ ἀπήμων ἦλθε, λαχὼν ἀπὸ ληΐδος αἶσαν.</l>
    <l>ὣς γάρ οἱ μοῖρ' ἐστὶ φίλους τ' ἰδέειν καὶ ἱκέσθαι</l>
    <l>οἶκον ἐς ὑψόροφον καὶ ἑὴν ἐς πατρίδα γαῖαν.’</l>
    <l>ὣς ἔφατ', οὐδ' ἀπίθησε διάκτορος Ἀργεϊφόντης.</l>
    <l>αὐτίκ' ἔπειθ' ὑπὸ ποσσὶν ἐδήσατο καλὰ πέδιλα,</l>
    <l>ἀμβρόσια χρύσεια, τά μιν φέρον ἠμὲν ἐφ' ὑγρὴν</l>
    <l>ἠδ' ἐπ' ἀπείρονα γαῖαν ἅμα πνοιῇσ' ἀνέμοιο.</l>
    <l>εἵλετο δὲ ῥάβδον, τῇ τ' ἀνδρῶν ὄμματα θέλγει,</l>
    <l>ὧν ἐθέλει, τοὺς δ' αὖτε καὶ ὑπνώοντας ἐγείρει·</l>
    <l>τὴν μετὰ χερσὶν ἔχων πέτετο κρατὺς Ἀργεϊφόντης.</l>
    <l>Πιερίην δ' ἐπιβὰς ἐξ αἰθέρος ἔμπεσε πόντῳ·</l>
    <l>σεύατ' ἔπειτ' ἐπὶ κῦμα λάρῳ ὄρνιθι ἐοικώς,</l>
    <l>ὅς τε κατὰ δεινοὺς κόλπους ἁλὸς ἀτρυγέτοιο</l>
    <l>ἰχθῦς ἀγρώσσων πυκινὰ πτερὰ δεύεται ἅλμῃ·</l>
    <l>τῷ ἴκελος πολέεσσιν ὀχήσατο κύμασιν Ἑρμῆς.</l>
    <l>ἀλλ' ὅτε δὴ τὴν νῆσον ἀφίκετο τηλόθ' ἐοῦσαν,</l>
    <l>ἔνθ' ἐκ πόντου βὰς ἰοειδέος ἤπειρόνδε</l>
    <l>ἤϊεν, ὄφρα μέγα σπέος ἵκετο, τῷ ἔνι νύμφη</l>
    <l>ναῖεν ἐϋπλόκαμος· τὴν δ' ἔνδοθι τέτμεν ἐοῦσαν.</l>
    <l>πῦρ μὲν ἐπ' ἐσχαρόφιν μέγα καίετο, τηλόσε δ' ὀδμὴ</l>
    <l>κέδρου τ' εὐκεάτοιο θύου τ' ἀνὰ νῆσον ὀδώδει</l>
    <l>δαιομένων· ἡ δ' ἔνδον ἀοιδιάουσ' ὀπὶ καλῇ</l>
    <l>ἱστὸν ἐποιχομένη χρυσείῃ κερκίδ' ὕφαινεν.</l>
    <l>ὕλη δὲ σπέος ἀμφὶ πεφύκει τηλεθόωσα,</l>
    <l>κλήθρη τ' αἴγειρός τε καὶ εὐώδης κυπάρισσος.</l>
    <l>ἔνθα δέ τ' ὄρνιθες τανυσίπτεροι εὐνάζοντο,</l>
    <l>σκῶπές τ' ἴρηκές τε τανύγλωσσοί τε κορῶναι</l>
    <l>εἰνάλιαι, τῇσίν τε θαλάσσια ἔργα μέμηλεν.</l>
    <l>ἡ δ' αὐτοῦ τετάνυστο περὶ σπείους γλαφυροῖο</l>
    <l>ἡμερὶς ἡβώωσα, τεθήλει δὲ σταφυλῇσι.</l>
    <l>κρῆναι δ' ἑξείης πίσυρες ῥέον ὕδατι λευκῷ,</l>
    <l>πλησίαι ἀλλήλων τετραμμέναι ἄλλυδις ἄλλη.</l>
    <l>ἀμφὶ δὲ λειμῶνες μαλακοὶ ἴου ἠδὲ σελίνου</l>
    <l>θήλεον. ἔνθα κ' ἔπειτα καὶ ἀθάνατός περ ἐπελθὼν</l>
    <l>θηήσαιτο ἰδὼν καὶ τερφθείη φρεσὶν ᾗσιν.</l>
    <l>ἔνθα στὰς θηεῖτο διάκτορος Ἀργεϊφόντης.</l>
    <l>αὐτὰρ ἐπεὶ δὴ πάντα ἑῷ θηήσατο θυμῷ,</l>
    <l>αὐτίκ' ἄρ' εἰς εὐρὺ σπέος ἤλυθεν. οὐδέ μιν ἄντην</l>
    <l>ἠγνοίησεν ἰδοῦσα Καλυψώ, δῖα θεάων·</l>
    <l>οὐ γάρ τ' ἀγνῶτες θεοὶ ἀλλήλοισι πέλονται</l>
    <l>ἀθάνατοι, οὐδ' εἴ τις ἀπόπροθι δώματα ναίει.</l>
    <l>οὐδ' ἄρ' Ὀδυσσῆα μεγαλήτορα ἔνδον ἔτετμεν,</l>
    <l>ἀλλ' ὅ γ' ἐπ' ἀκτῆς κλαῖε καθήμενος, ἔνθα πάρος περ,</l>
    <l>δάκρυσι καὶ στοναχῇσι καὶ ἄλγεσι θυμὸν ἐρέχθων</l>
    <l>πόντον ἐπ' ἀτρύγετον δερκέσκετο δάκρυα λείβων.</l>
    <l>Ἑρμείαν δ' ἐρέεινε Καλυψώ, δῖα θεάων,</l>
    <l>ἐν θρόνῳ ἱδρύσασα φαεινῷ σιγαλόεντι·</l>
    <l>‘τίπτε μοι, Ἑρμεία χρυσόῤῥαπι, εἰλήλουθας,</l>
    <l>αἰδοῖός τε φίλος τε; πάρος γε μὲν οὔ τι θαμίζεις.</l>
    <l>αὔδα ὅ τι φρονέεις· τελέσαι δέ με θυμὸς ἄνωγεν,</l>
    <l>εἰ δύναμαι τελέσαι γε καὶ εἰ τετελεσμένον ἐστίν.</l>
    <l>[ἀλλ' ἕπεο προτέρω, ἵνα τοι πὰρ ξείνια θείω.]’</l>
    <l>ὣς ἄρα φωνήσασα θεὰ παρέθηκε τράπεζαν</l>
    <l>ἀμβροσίης πλήσασα, κέρασσε δὲ νέκταρ ἐρυθρόν·</l>
    <l>αὐτὰρ ὁ πῖνε καὶ ἦσθε διάκτορος Ἀργεϊφόντης.</l>
    <l>αὐτὰρ ἐπεὶ δείπνησε καὶ ἤραρε θυμὸν ἐδωδῇ,</l>
    <l>καὶ τότε δή μιν ἔπεσσιν ἀμειβόμενος προσέειπεν·</l>
    <l>‘εἰρωτᾷς μ' ἐλθόντα θεὰ θεόν· αὐτὰρ ἐγώ τοι</l>
    <l>νημερτέως τὸν μῦθον ἐνισπήσω· κέλεαι γάρ.</l>
    <l>Ζεὺς ἐμέ γ' ἠνώγει δεῦρ' ἐλθέμεν οὐκ ἐθέλοντα·</l>
    <l>τίς δ' ἂν ἑκὼν τοσσόνδε διαδράμοι ἁλμυρὸν ὕδωρ</l>
    <l>ἄσπετον; οὐδέ τις ἄγχι βροτῶν πόλις, οἵ τε θεοῖσιν</l>
    <l>ἱερά τε ῥέζουσι καὶ ἐξαίτους ἑκατόμβας.</l>
    <l>ἀλλὰ μάλ' οὔ πως ἔστι Διὸς νόον αἰγιόχοιο</l>
    <l>οὔτε παρεξελθεῖν ἄλλον θεὸν οὔθ' ἁλιῶσαι.</l>
    <l>φησί τοι ἄνδρα παρεῖναι ὀϊζυρώτατον ἄλλων,</l>
    <l>τῶν ἀνδρῶν, οἳ ἄστυ πέρι Πριάμοιο μάχοντο</l>
    <l>εἰνάετες, δεκάτῳ δὲ πόλιν πέρσαντες ἔβησαν</l>
    <l>οἴκαδ'· ἀτὰρ ἐν νόστῳ Ἀθηναίην ἀλίτοντο,</l>
    <l>ἥ σφιν ἐπῶρσ' ἄνεμόν τε κακὸν καὶ κύματα μακρά.</l>
    <l>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,</l>
    <l>τὸν δ' ἄρα δεῦρ' ἄνεμός τε φέρων καὶ κῦμα πέλασσε.</l>
    <l>τὸν νῦν σ' ἠνώγειν ἀποπεμπέμεν ὅττι τάχιστα·</l>
    <l>οὐ γάρ οἱ τῇδ' αἶσα φίλων ἀπονόσφιν ὀλέσθαι,</l>
    <l>ἀλλ' ἔτι οἱ μοῖρ' ἐστὶ φίλους τ' ἰδέειν καὶ ἱκέσθαι</l>
    <l>οἶκον ἐς ὑψόροφον καὶ ἑὴν ἐς πατρίδα γαῖαν.’</l>
    <l>ὣς φάτο, ῥίγησεν δὲ Καλυψώ, δῖα θεάων,</l>
    <l>καί μιν φωνήσασ' ἔπεα πτερόεντα προσηύδα·</l>
    <l>‘σχέτλιοί ἐστε, θεοί, ζηλήμονες ἔξοχον ἄλλων,</l>
    <l>οἵ τε θεαῖσ' ἀγάασθε παρ' ἀνδράσιν εὐνάζεσθαι</l>
    <l>ἀμφαδίην, ἤν τίς τε φίλον ποιήσετ' ἀκοίτην.</l>
    <l>ὣς μὲν ὅτ' Ὠρίων' ἕλετο ῥοδοδάκτυλος Ἠώς,</l>
    <l>τόφρα οἱ ἠγάασθε θεοὶ ῥεῖα ζώοντες,</l>
    <l>ἕως μιν ἐν Ὀρτυγίῃ χρυσόθρονος Ἄρτεμις ἁγνὴ</l>
    <l>οἷσ' ἀγανοῖσι βέλεσσιν ἐποιχομένη κατέπεφνεν.</l>
    <l>ὣς δ' ὁπότ' Ἰασίωνι ἐϋπλόκαμος Δημήτηρ,</l>
    <l>ᾧ θυμῷ εἴξασα, μίγη φιλότητι καὶ εὐνῇ</l>
    <l>νειῷ ἔνι τριπόλῳ· οὐδὲ δὴν ἦεν ἄπυστος</l>
    <l>Ζεύς, ὅς μιν κατέπεφνε βαλὼν ἀργῆτι κεραυνῷ.</l>
    <l>ὣς δ' αὖ νῦν μοι ἄγασθε, θεοί, βροτὸν ἄνδρα παρεῖναι.</l>
    <l>τὸν μὲν ἐγὼν ἐσάωσα περὶ τρόπιος βεβαῶτα</l>
    <l>οἶον, ἐπεί οἱ νῆα θοὴν ἀργῆτι κεραυνῷ</l>
    <l>Ζεὺς ἐλάσας ἐκέασσε μέσῳ ἐνὶ οἴνοπι πόντῳ.</l>
    <l>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,</l>
    <l>τὸν δ' ἄρα δεῦρ' ἄνεμός τε φέρων καὶ κῦμα πέλασσε.</l>
    <l>τὸν μὲν ἐγὼ φίλεόν τε καὶ ἔτρεφον ἠδὲ ἔφασκον</l>
    <l>θήσειν ἀθάνατον καὶ ἀγήραον ἤματα πάντα.</l>
    <l>ἀλλ' ἐπεὶ οὔ πως ἔστι Διὸς νόον αἰγιόχοιο</l>
    <l>οὔτε παρεξελθεῖν ἄλλον θεὸν οὔθ' ἁλιῶσαι,</l>
    <l>ἐῤῥέτω, εἴ μιν κεῖνος ἐποτρύνει καὶ ἀνώγει,</l>
    <l>πόντον ἐπ' ἀτρύγετον. πέμψω δέ μιν οὔ πῃ ἐγώ γε·</l>
    <l>οὐ γάρ μοι πάρα νῆες ἐπήρετμοι καὶ ἑταῖροι,</l>
    <l>οἵ κέν μιν πέμποιεν ἐπ' εὐρέα νῶτα θαλάσσης.</l>
    <l>αὐτάρ οἱ πρόφρων ὑποθήσομαι οὐδ' ἐπικεύσω,</l>
    <l>ὥς κε μάλ' ἀσκηθὴς ἣν πατρίδα γαῖαν ἵκηται.’</l>
    <l>τὴν δ' αὖτε προσέειπε διάκτορος Ἀργεϊφόντης·</l>
    <l>‘οὕτω νῦν ἀπόπεμπε, Διὸς δ' ἐποπίζεο μῆνιν,</l>
    <l>μή πώς τοι μετόπισθε κοτεσσάμενος χαλεπήνῃ.’</l>
    <l>ὣς ἄρα φωνήσας ἀπέβη κρατὺς Ἀργεϊφόντης·</l>
    <l>ἡ δ' ἐπ' Ὀδυσσῆα μεγαλήτορα πότνια νύμφη</l>
    <l>ἤϊ', ἐπεὶ δὴ Ζηνὸς ἐπέκλυεν ἀγγελιάων.</l>
    <l>τὸν δ' ἄρ' ἐπ' ἀκτῆς εὗρε καθήμενον· οὐδέ ποτ' ὄσσε</l>
    <l>δακρυόφιν τέρσοντο, κατείβετο δὲ γλυκὺς αἰὼν</l>
    <l>νόστον ὀδυρομένῳ, ἐπεὶ οὐκέτι ἥνδανε νύμφη.</l>
    <l>ἀλλ' ἦ τοι νύκτας μὲν ἰαύεσκεν καὶ ἀνάγκῃ</l>
    <l>ἐν σπέεσι γλαφυροῖσι παρ' οὐκ ἐθέλων ἐθελούσῃ·</l>
    <l>ἤματα δ' ἂμ πέτρῃσι καὶ ἠϊόνεσσι καθίζων</l>
    <l>[δάκρυσι καὶ στοναχῇσι καὶ ἄλγεσι θυμὸν ἐρέχθων]</l>
    <l>πόντον ἐπ' ἀτρύγετον δερκέσκετο δάκρυα λείβων.</l>
    <l>ἀγχοῦ δ' ἱσταμένη προσεφώνεε δῖα θεάων·</l>
    <l>‘κάμμορε, μή μοι ἔτ' ἐνθάδ' ὀδύρεο, μηδέ τοι αἰὼν</l>
    <l>φθινέτω· ἤδη γάρ σε μάλα πρόφρασσ' ἀποπέμψω.</l>
    <l>ἀλλ' ἄγε δούρατα μακρὰ ταμὼν ἁρμόζεο χαλκῷ</l>
    <l>εὐρεῖαν σχεδίην· ἀτὰρ ἴκρια πῆξαι ἐπ' αὐτῆς</l>
    <l>ὑψοῦ, ὥς σε φέρῃσιν ἐπ' ἠεροειδέα πόντον.</l>
    <l>αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν</l>
    <l>ἐνθήσω μενοεικέ', ἅ κέν τοι λιμὸν ἐρύκοι,</l>
    <l>εἵματά τ' ἀμφιέσω· πέμψω δέ τοι οὖρον ὄπισθεν,</l>
    <l>ὥς κε μάλ' ἀσκηθὴς σὴν πατρίδα γαῖαν ἵκηαι,</l>
    <l>αἴ κε θεοί γ' ἐθέλωσι, τοὶ οὐρανὸν εὐρὺν ἔχουσιν,</l>
    <l>οἵ μευ φέρτεροί εἰσι νοῆσαί τε κρῆναί τε.’</l>
    <l>ὣς φάτο, ῥίγησεν δὲ πολύτλας δῖος Ὀδυσσεύς,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ἄλλο τι δὴ σύ, θεά, τόδε μήδεαι οὐδέ τι πομπήν,</l>
    <l>ἥ με κέλεαι σχεδίῃ περάαν μέγα λαῖτμα θαλάσσης,</l>
    <l>δεινόν τ' ἀργαλέον τε· τὸ δ' οὐδ' ἐπὶ νῆες ἐῖσαι</l>
    <l>ὠκύποροι περόωσιν, ἀγαλλόμεναι Διὸς οὔρῳ.</l>
    <l>οὐδ' ἂν ἐγώ γ' ἀέκητι σέθεν σχεδίης ἐπιβαίην,</l>
    <l>εἰ μή μοι τλαίης γε, θεά, μέγαν ὅρκον ὀμόσσαι</l>
    <l>μή τί μοι αὐτῷ πῆμα κακὸν βουλευσέμεν ἄλλο.’</l>
    <l>ὣς φάτο, μείδησεν δὲ Καλυψώ, δῖα θεάων,</l>
    <l>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν·</l>
    <l>‘ἦ δὴ ἀλιτρός γ' ἐσσὶ καὶ οὐκ ἀποφώλια εἰδώς,</l>
    <l>οἷον δὴ τὸν μῦθον ἐπεφράσθης ἀγορεῦσαι.</l>
    <l>ἴστω νῦν τόδε γαῖα καὶ οὐρανὸς εὐρὺς ὕπερθε</l>
    <l>καὶ τὸ κατειβόμενον Στυγὸς ὕδωρ, ὅς τε μέγιστος</l>
    <l>ὅρκος δεινότατός τε πέλει μακάρεσσι θεοῖσι,</l>
    <l>μή τί τοι αὐτῷ πῆμα κακὸν βουλευσέμεν ἄλλο.</l>
    <l>ἀλλὰ τὰ μὲν νοέω καὶ φράσσομαι, ἅσσ' ἂν ἐμοί περ</l>
    <l>αὐτῇ μηδοίμην, ὅτε με χρειὼ τόσον ἵκοι·</l>
    <l>καὶ γὰρ ἐμοὶ νόος ἐστὶν ἐναίσιμος, οὐδέ μοι αὐτῇ</l>
    <l>θυμὸς ἐνὶ στήθεσσι σιδήρεος, ἀλλ' ἐλεήμων.’</l>
    <l>ὣς ἄρα φωνήσασ' ἡγήσατο δῖα θεάων</l>
    <l>καρπαλίμως· ὁ δ' ἔπειτα μετ' ἴχνια βαῖνε θεοῖο.</l>
    <l>ἷξον δὲ σπεῖος γλαφυρὸν θεὸς ἠδὲ καὶ ἀνήρ·</l>
    <l>καί ῥ' ὁ μὲν ἔνθα καθέζετ' ἐπὶ θρόνου, ἔνθεν ἀνέστη</l>
    <l>Ἑρμείας, νύμφη δ' ἐτίθει πάρα πᾶσαν ἐδωδήν,</l>
    <l>ἔσθειν καὶ πίνειν, οἷα βροτοὶ ἄνδρες ἔδουσιν·</l>
    <l>αὐτὴ δ' ἀντίον ἷζεν Ὀδυσσῆος θείοιο,</l>
    <l>τῇ δὲ παρ' ἀμβροσίην δμῳαὶ καὶ νέκταρ ἔθηκαν.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ τάρπησαν ἐδητύος ἠδὲ ποτῆτος,</l>
    <l>τοῖσ' ἄρα μύθων ἦρχε Καλυψώ, δῖα θεάων·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>οὕτω δὴ οἶκόνδε φίλην ἐς πατρίδα γαῖαν</l>
    <l>αὐτίκα νῦν ἐθέλεις ἰέναι; σὺ δὲ χαῖρε καὶ ἔμπης.</l>
    <l>εἴ γε μὲν εἰδείης σῇσι φρεσίν, ὅσσα τοι αἶσα</l>
    <l>κήδε' ἀναπλῆσαι, πρὶν πατρίδα γαῖαν ἱκέσθαι,</l>
    <l>ἐνθάδε κ' αὖθι μένων σὺν ἐμοὶ τόδε δῶμα φυλάσσοις</l>
    <l>ἀθάνατός τ' εἴης, ἱμειρόμενός περ ἰδέσθαι</l>
    <l>σὴν ἄλοχον, τῆς τ' αἰὲν ἐέλδεαι ἤματα πάντα.</l>
    <l>οὐ μέν θην κείνης γε χερείων εὔχομαι εἶναι,</l>
    <l>οὐ δέμας οὐδὲ φυήν, ἐπεὶ οὔ πως οὐδὲ ἔοικε</l>
    <l>θνητὰς ἀθανάτῃσι δέμας καὶ εἶδος ἐρίζειν.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘πότνα θεά, μή μοι τόδε χώεο· οἶδα καὶ αὐτὸς</l>
    <l>πάντα μάλ', οὕνεκα σεῖο περίφρων Πηνελόπεια</l>
    <l>εἶδος ἀκιδνοτέρη μέγεθός τ' εἰσάντα ἰδέσθαι·</l>
    <l>ἡ μὲν γὰρ βροτός ἐστι, σὺ δ' ἀθάνατος καὶ ἀγήρως.</l>
    <l>ἀλλὰ καὶ ὧς ἐθέλω καὶ ἐέλδομαι ἤματα πάντα</l>
    <l>οἴκαδέ τ' ἐλθέμεναι καὶ νόστιμον ἦμαρ ἰδέσθαι.</l>
    <l>εἰ δ' αὖ τις ῥαίῃσι θεῶν ἐνὶ οἴνοπι πόντῳ,</l>
    <l>τλήσομαι ἐν στήθεσσιν ἔχων ταλαπενθέα θυμόν·</l>
    <l>ἤδη γὰρ μάλα πολλὰ πάθον καὶ πολλὰ μόγησα</l>
    <l>κύμασι καὶ πολέμῳ· μετὰ καὶ τόδε τοῖσι γενέσθω.’</l>
    <l>ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθεν·</l>
    <l>ἐλθόντες δ' ἄρα τώ γε μυχῷ σπείους γλαφυροῖο</l>
    <l>τερπέσθην φιλότητι, παρ' ἀλλήλοισι μένοντες.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>αὐτίχ' ὁ μὲν χλαῖνάν τε χιτῶνά τε ἕννυτ' Ὀδυσσεύς,</l>
    <l>αὐτὴ δ' ἀργύφεον φᾶρος μέγα ἕννυτο νύμφη,</l>
    <l>λεπτὸν καὶ χαρίεν, περὶ δὲ ζώνην βάλετ' ἰξυῖ</l>
    <l>καλὴν χρυσείην, κεφαλῇ δ' ἐφύπερθε καλύπτρην.</l>
    <l>καὶ τότ' Ὀδυσσῆϊ μεγαλήτορι μήδετο πομπήν·</l>
    <l>δῶκε μέν οἱ πέλεκυν μέγαν, ἄρμενον ἐν παλάμῃσι,</l>
    <l>χάλκεον, ἀμφοτέρωθεν ἀκαχμένον· αὐτὰρ ἐν αὐτῷ</l>
    <l>στειλειὸν περικαλλὲς ἐλάϊνον, εὖ ἐναρηρός·</l>
    <l>δῶκε δ' ἔπειτα σκέπαρνον ἐΰξοον· ἦρχε δ' ὁδοῖο</l>
    <l>νήσου ἐπ' ἐσχατιήν, ὅθι δένδρεα μακρὰ πεφύκει,</l>
    <l>κλήθρη τ' αἴγειρός τ', ἐλάτη τ' ἦν οὐρανομήκης,</l>
    <l>αὖα πάλαι, περίκηλα, τά οἱ πλώοιεν ἐλαφρῶς.</l>
    <l>αὐτὰρ ἐπεὶ δὴ δεῖξ' ὅθι δένδρεα μακρὰ πεφύκει,</l>
    <l>ἡ μὲν ἔβη πρὸς δῶμα Καλυψώ, δῖα θεάων,</l>
    <l>αὐτὰρ ὁ τάμνετο δοῦρα· θοῶς δέ οἱ ἤνυτο ἔργον.</l>
    <l>εἴκοσι δ' ἔκβαλε πάντα, πελέκκησεν δ' ἄρα χαλκῷ,</l>
    <l>ξέσσε δ' ἐπισταμένως καὶ ἐπὶ στάθμην ἴθυνε.</l>
    <l>τόφρα δ' ἔνεικε τέρετρα Καλυψώ, δῖα θεάων·</l>
    <l>τέτρηνεν δ' ἄρα πάντα καὶ ἥρμοσεν ἀλλήλοισι,</l>
    <l>γόμφοισιν δ' ἄρα τήν γε καὶ ἁρμονίῃσιν ἄρασσεν.</l>
    <l>ὅσσον τίς τ' ἔδαφος νηὸς τορνώσεται ἀνὴρ</l>
    <l>φορτίδος εὐρείης, εὖ εἰδὼς τεκτοσυνάων,</l>
    <l>τόσσον ἐπ' εὐρεῖαν σχεδίην ποιήσατ' Ὀδυσσεύς.</l>
    <l>ἴκρια δὲ στήσας, ἀραρὼν θαμέσι σταμίνεσσι,</l>
    <l>ποίει· ἀτὰρ μακρῇσιν ἐπηγκενίδεσσι τελεύτα.</l>
    <l>ἐν δ' ἱστὸν ποίει καὶ ἐπίκριον ἄρμενον αὐτῷ·</l>
    <l>πρὸς δ' ἄρα πηδάλιον ποιήσατο, ὄφρ' ἰθύνοι.</l>
    <l>φράξε δέ μιν ῥίπεσσι διαμπερὲς οἰσυΐνῃσι,</l>
    <l>κύματος εἶλαρ ἔμεν· πολλὴν δ' ἐπεχεύατο ὕλην.</l>
    <l>τόφρα δὲ φάρε' ἔνεικε Καλυψώ, δῖα θεάων,</l>
    <l>ἱστία ποιήσασθαι· ὁ δ' εὖ τεχνήσατο καὶ τά.</l>
    <l>ἐν δ' ὑπέρας τε κάλους τε πόδας τ' ἐνέδησεν ἐν αὐτῇ,</l>
    <l>μοχλοῖσιν δ' ἄρα τήν γε κατείρυσεν εἰς ἅλα δῖαν.</l>
    <l>τέτρατον ἦμαρ ἔην, καὶ τῷ τετέλεστο ἅπαντα·</l>
    <l>τῷ δ' ἄρα πέμπτῳ πέμπ' ἀπὸ νήσου δῖα Καλυψώ,</l>
    <l>εἵματά τ' ἀμφιέσασα θυώδεα καὶ λούσασα.</l>
    <l>ἐν δέ οἱ ἀσκὸν ἔθηκε θεὰ μέλανος οἴνοιο</l>
    <l>τὸν ἕτερον, ἕτερον δ' ὕδατος μέγαν, ἐν δὲ καὶ ᾖα</l>
    <l>κωρύκῳ, ἐν δέ οἱ ὄψα τίθει μενοεικέα πολλά·</l>
    <l>οὖρον δὲ προέηκεν ἀπήμονά τε λιαρόν τε.</l>
    <l>γηθόσυνος δ' οὔρῳ πέτασ' ἱστία δῖος Ὀδυσσεύς.</l>
    <l>αὐτὰρ ὁ πηδαλίῳ ἰθύνετο τεχνηέντως</l>
    <l>ἥμενος· οὐδέ οἱ ὕπνος ἐπὶ βλεφάροισιν ἔπιπτε</l>
    <l>Πληϊάδας τ' ἐσορῶντι καὶ ὀψὲ δύοντα Βοώτην</l>
    <l>Ἄρκτον θ', ἣν καὶ ἄμαξαν ἐπίκλησιν καλέουσιν,</l>
    <l>ἥ τ' αὐτοῦ στρέφεται καί τ' Ὠρίωνα δοκεύει,</l>
    <l>οἴη δ' ἄμμορός ἐστι λοετρῶν Ὠκεανοῖο·</l>
    <l>τὴν γὰρ δή μιν ἄνωγε Καλυψώ, δῖα θεάων,</l>
    <l>ποντοπορευέμεναι ἐπ' ἀριστερὰ χειρὸς ἔχοντα.</l>
    <l>ἑπτὰ δὲ καὶ δέκα μὲν πλέεν ἤματα ποντοπορεύων,</l>
    <l>ὀκτωκαιδεκάτῃ δ' ἐφάνη ὄρεα σκιόεντα</l>
    <l>γαίης Φαιήκων, ὅθι τ' ἄγχιστον πέλεν αὐτῷ·</l>
    <l>εἴσατο δ' ὡς ὅτε ῥινὸν ἐν ἠεροειδέϊ πόντῳ.</l>
    <l>τὸν δ' ἐξ Αἰθιόπων ἀνιὼν κρείων ἐνοσίχθων</l>
    <l>τηλόθεν ἐκ Σολύμων ὀρέων ἴδεν· εἴσατο γάρ οἱ</l>
    <l>πόντον ἐπιπλείων. ὁ δ' ἐχώσατο κηρόθι μᾶλλον,</l>
    <l>κινήσας δὲ κάρη προτὶ ὃν μυθήσατο θυμόν·</l>
    <l>‘ὢ πόποι, ἦ μάλα δὴ μετεβούλευσαν θεοὶ ἄλλως</l>
    <l>ἀμφ' Ὀδυσῆϊ ἐμεῖο μετ' Αἰθιόπεσσιν ἐόντος·</l>
    <l>καὶ δὴ Φαιήκων γαίης σχεδόν, ἔνθα οἱ αἶσα</l>
    <l>ἐκφυγέειν μέγα πεῖραρ ὀϊζύος, ἥ μιν ἱκάνει.</l>
    <l>ἀλλ' ἔτι μέν μίν φημι ἅδην ἐλάαν κακότητος.’</l>
    <l>ὣς εἰπὼν σύναγεν νεφέλας, ἐτάραξε δὲ πόντον</l>
    <l>χερσὶ τρίαιναν ἑλών· πάσας δ' ὀρόθυνεν ἀέλλας</l>
    <l>παντοίων ἀνέμων, σὺν δὲ νεφέεσσι κάλυψε</l>
    <l>γαῖαν ὁμοῦ καὶ πόντον· ὀρώρει δ' οὐρανόθεν νύξ.</l>
    <l>σὺν δ' εὖρός τε νότος τ' ἔπεσον ζέφυρός τε δυσαὴς</l>
    <l>καὶ βορέης αἰθρηγενέτης, μέγα κῦμα κυλίνδων.</l>
    <l>καὶ τότ' Ὀδυσσῆος λύτο γούνατα καὶ φίλον ἦτορ,</l>
    <l>ὀχθήσας δ' ἄρα εἶπε πρὸς ὃν μεγαλήτορα θυμόν·</l>
    <l>‘ὤ μοι ἐγὼ δειλός, τί νύ μοι μήκιστα γένηται;</l>
    <l>δείδω μὴ δὴ πάντα θεὰ νημερτέα εἶπεν,</l>
    <l>ἥ μ' ἔφατ' ἐν πόντῳ, πρὶν πατρίδα γαῖαν ἱκέσθαι,</l>
    <l>ἄλγε' ἀναπλήσειν· τὰ δὲ δὴ νῦν πάντα τελεῖται.</l>
    <l>οἵοισιν νεφέεσσι περιστέφει οὐρανὸν εὐρὺν</l>
    <l>Ζεύς, ἐτάραξε δὲ πόντον, ἐπισπέρχουσι δ' ἄελλαι</l>
    <l>παντοίων ἀνέμων· νῦν μοι σῶς αἰπὺς ὄλεθρος.</l>
    <l>τρὶς μάκαρες Δαναοὶ καὶ τετράκις, οἳ τότ' ὄλοντο</l>
    <l>Τροίῃ ἐν εὐρείῃ, χάριν Ἀτρεΐδῃσι φέροντες.</l>
    <l>ὡς δὴ ἐγώ γ' ὄφελον θανέειν καὶ πότμον ἐπισπεῖν</l>
    <l>ἤματι τῷ ὅτε μοι πλεῖστοι χαλκήρεα δοῦρα</l>
    <l>Τρῶες ἐπέῤῥιψαν περὶ Πηλεΐωνι θανόντι.</l>
    <l>τῶ κ' ἔλαχον κτερέων, καί μευ κλέος ἦγον Ἀχαιοί·</l>
    <l>νῦν δέ με λευγαλέῳ θανάτῳ εἵμαρτο ἁλῶναι.’</l>
    <l>ὣς ἄρα μιν εἰπόντ' ἔλασεν μέγα κῦμα κατ' ἄκρης,</l>
    <l>δεινὸν ἐπεσσύμενον, περὶ δὲ σχεδίην ἐλέλιξε.</l>
    <l>τῆλε δ' ἀπὸ σχεδίης αὐτὸς πέσε, πηδάλιον δὲ</l>
    <l>ἐκ χειρῶν προέηκε· μέσον δέ οἱ ἱστὸν ἔαξε</l>
    <l>δεινὴ μισγομένων ἀνέμων ἐλθοῦσα θύελλα·</l>
    <l>τηλοῦ δὲ σπεῖρον καὶ ἐπίκριον ἔμπεσε πόντῳ.</l>
    <l>τὸν δ' ἄρ' ὑπόβρυχα θῆκε πολὺν χρόνον, οὐδὲ δυνάσθη</l>
    <l>αἶψα μάλ' ἀνσχεθέειν μεγάλου ὑπὸ κύματος ὁρμῆς·</l>
    <l>εἵματα γάρ ἑ βάρυνε, τά οἱ πόρε δῖα Καλυψώ.</l>
    <l>ὀψὲ δὲ δή ῥ' ἀνέδυ, στόματος δ' ἐξέπτυσεν ἅλμην</l>
    <l>πικρήν, ἥ οἱ πολλὴ ἀπὸ κρατὸς κελάρυζεν.</l>
    <l>ἀλλ' οὐδ' ὧς σχεδίης ἐπελήθετο, τειρόμενός περ,</l>
    <l>ἀλλὰ μεθορμηθεὶς ἐνὶ κύμασιν ἐλλάβετ' αὐτῆς,</l>
    <l>ἐν μέσσῃ δὲ καθῖζε τέλος θανάτου ἀλεείνων.</l>
    <l>τὴν δ' ἐφόρει μέγα κῦμα κατὰ ῥόον ἔνθα καὶ ἔνθα.</l>
    <l>ὡς δ' ὅτ' ὀπωρινὸς βορέης φορέῃσιν ἀκάνθας</l>
    <l>ἂμ πεδίον, πυκιναὶ δὲ πρὸς ἀλλήλῃσιν ἔχονται.</l>
    <l>ὣς τὴν ἂμ πέλαγος ἄνεμοι φέρον ἔνθα καὶ ἔνθα·</l>
    <l>ἄλλοτε μέν τε νότος βορέῃ προβάλεσκε φέρεσθαι,</l>
    <l>ἄλλοτε δ' αὖτ' εὖρος ζεφύρῳ εἴξασκε διώκειν.</l>
    <l>τὸν δὲ ἴδεν Κάδμου θυγάτηρ, καλλίσφυρος Ἰνώ,</l>
    <l>Λευκοθέη, ἣ πρὶν μὲν ἔην βροτὸς αὐδήεσσα,</l>
    <l>νῦν δ' ἁλὸς ἐν πελάγεσσι θεῶν ἐξέμμορε τιμῆς.</l>
    <l>ἥ ῥ' Ὀδυσῆ' ἐλέησεν ἀλώμενον, ἄλγε' ἔχοντα·</l>
    <l>αἰθυίῃ δ' εἰκυῖα ποτῇ ἀνεδύσετο λίμνης,</l>
    <l>ἷζε δ' ἐπὶ σχεδίης καί μιν πρὸς μῦθον ἔειπε·</l>
    <l>‘κάμμορε, τίπτε τοι ὧδε Ποσειδάων ἐνοσίχθων</l>
    <l>ὠδύσατ' ἐκπάγλως, ὅτι τοι κακὰ πολλὰ φυτεύει;</l>
    <l>οὐ μὲν δή σε καταφθείσει, μάλα περ μενεαίνων.</l>
    <l>ἀλλὰ μάλ' ὧδ' ἕρξαι, δοκέεις δέ μοι οὐκ ἀπινύσσειν·</l>
    <l>εἵματα ταῦτ' ἀποδὺς σχεδίην ἀνέμοισι φέρεσθαι</l>
    <l>κάλλιπ', ἀτὰρ χείρεσσι νέων ἐπιμαίεο νόστου</l>
    <l>γαίης Φαιήκων, ὅθι τοι μοῖρ' ἐστὶν ἀλύξαι.</l>
    <l>τῆ δέ, τόδε κρήδεμνον ὑπὸ στέρνοιο τανύσσαι</l>
    <l>ἄμβροτον· οὐδέ τί τοι παθέειν δέος οὐδ' ἀπολέσθαι.</l>
    <l>αὐτὰρ ἐπὴν χείρεσσιν ἐφάψεαι ἠπείροιο,</l>
    <l>ἂψ ἀπολυσάμενος βαλέειν εἰς οἴνοπα πόντον</l>
    <l>πολλὸν ἀπ' ἠπείρου, αὐτὸς δ' ἀπονόσφι τραπέσθαι.’</l>
    <l>ὣς ἄρα φωνήσασα θεὰ κρήδεμνον ἔδωκεν,</l>
    <l>αὐτὴ δ' ἂψ ἐς πόντον ἐδύσετο κυμαίνοντα</l>
    <l>αἰθυίῃ εἰκυῖα· μέλαν δέ ἑ κῦμ' ἐκάλυψεν.</l>
    <l>αὐτὰρ ὁ μερμήριξε πολύτλας δῖος Ὀδυσσεύς,</l>
    <l>ὀχθήσας δ' ἄρα εἶπε πρὸς ὃν μεγαλήτορα θυμόν·</l>
    <l>‘ὤ μοι ἐγώ, μή τίς μοι ὑφαίνῃσιν δόλον αὖτε</l>
    <l>ἀθανάτων, ὅ τέ με σχεδίης ἀποβῆναι ἀνώγει.</l>
    <l>ἀλλὰ μάλ' οὔ πω πείσομ', ἐπεὶ ἑκὰς ὀφθαλμοῖσι</l>
    <l>γαῖαν ἐγὼν ἰδόμην, ὅθι μοι φάτο φύξιμον εἶναι.</l>
    <l>ἀλλὰ μάλ' ὧδ' ἕρξω, δοκέει δέ μοι εἶναι ἄριστον·</l>
    <l>ὄφρ' ἂν μέν κεν δούρατ' ἐν ἁρμονίῃσιν ἀρήρῃ,</l>
    <l>τόφρ' αὐτοῦ μενέω καὶ τλήσομαι ἄλγεα πάσχων·</l>
    <l>αὐτὰρ ἐπὴν δή μοι σχεδίην διὰ κῦμα τινάξῃ,</l>
    <l>νήξομ', ἐπεὶ οὐ μέν τι πάρα προνοῆσαι ἄμεινον.’</l>
    <l>εἷος ὁ ταῦθ' ὥρμαινε κατὰ φρένα καὶ κατὰ θυμόν,</l>
    <l>ὦρσε δ' ἐπὶ μέγα κῦμα Ποσειδάων ἐνοσίχθων,</l>
    <l>δεινόν τ' ἀργαλέον τε, κατηρεφές, ἤλασε δ' αὐτόν.</l>
    <l>ὡς δ' ἄνεμος ζαὴς ᾔων θημῶνα τινάξῃ</l>
    <l>καρφαλέων, τὰ μὲν ἄρ τε διεσκέδασ' ἄλλυδις ἄλλῃ,</l>
    <l>ὣς τῆς δούρατα μακρὰ διεσκέδασ'. αὐτὰρ Ὀδυσσεὺς</l>
    <l>ἀμφ' ἑνὶ δούρατι βαῖνε, κέληθ' ὡς ἵππον ἐλαύνων,</l>
    <l>εἵματα δ' ἐξαπέδυνε, τά οἱ πόρε δῖα Καλυψώ.</l>
    <l>αὐτίκα δὲ κρήδεμνον ὑπὸ στέρνοιο τάνυσσεν,</l>
    <l>αὐτὸς δὲ πρηνὴς ἁλὶ κάππεσε, χεῖρε πετάσσας,</l>
    <l>νηχέμεναι μεμαώς. ἴδε δὲ κρείων ἐνοσίχθων,</l>
    <l>κινήσας δὲ κάρη προτὶ ὃν μυθήσατο θυμόν·</l>
    <l>‘οὕτω νῦν κακὰ πολλὰ παθὼν ἀλόω κατὰ πόντον,</l>
    <l>εἰς ὅ κεν ἀνθρώποισι διοτρεφέεσσι μιγήῃς.</l>
    <l>ἀλλ' οὐδ' ὧς σε ἔολπα ὀνόσσεσθαι κακότητος.’</l>
    <l>ὣς ἄρα φωνήσας ἵμασεν καλλίτριχας ἵππους,</l>
    <l>ἵκετο δ' εἰς Αἰγάς, ὅθι οἱ κλυτὰ δώματ' ἔασιν.</l>
    <l>αὐτὰρ Ἀθηναίη, κούρη Διός, ἄλλ' ἐνόησεν·</l>
    <l>ἦ τοι τῶν ἄλλων ἀνέμων κατέδησε κελεύθους,</l>
    <l>παύσασθαι δ' ἐκέλευσε καὶ εὐνηθῆναι ἅπαντας·</l>
    <l>ὦρσε δ' ἐπὶ κραιπνὸν βορέην, πρὸ δὲ κύματ' ἔαξεν,</l>
    <l>εἷος ὃ Φαιήκεσσι φιληρέτμοισι μιγείη</l>
    <l>διογενὴς Ὀδυσεύς, θάνατον καὶ κῆρας ἀλύξας.</l>
    <l>ἔνθα δύω νύκτας δύο τ' ἤματα κύματι πηγῷ</l>
    <l>πλάζετο, πολλὰ δέ οἱ κραδίη προτιόσσετ' ὄλεθρον.</l>
    <l>ἀλλ' ὅτε δὴ τρίτον ἦμαρ ἐϋπλόκαμος τέλεσ' Ἠώς,</l>
    <l>καὶ τότ' ἔπειτ' ἄνεμος μὲν ἐπαύσατο ἠδὲ γαλήνη</l>
    <l>ἔπλετο νηνεμίη· ὁ δ' ἄρα σχεδὸν εἴσιδε γαῖαν</l>
    <l>ὀξὺ μάλα προϊδών, μεγάλου ὑπὸ κύματος ἀρθείς.</l>
    <l>ὡς δ' ὅτ' ἂν ἀσπάσιος βίοτος παίδεσσι φανήῃ</l>
    <l>πατρός, ὃς ἐν νούσῳ κεῖται κρατέρ' ἄλγεα πάσχων,</l>
    <l>δηρὸν τηκόμενος, στυγερὸς δέ οἱ ἔχραε δαίμων,</l>
    <l>ἀσπάσιον δ' ἄρα τόν γε θεοὶ κακότητος ἔλυσαν,</l>
    <l>ὣς Ὀδυσῆ' ἀσπαστὸν ἐείσατο γαῖα καὶ ὕλη,</l>
    <l>νῆχε δ' ἐπειγόμενος ποσὶν ἠπείρου ἐπιβῆναι.</l>
    <l>ἀλλ' ὅτε τόσσον ἀπῆν, ὅσσον τε γέγωνε βοήσας,</l>
    <l>καὶ δὴ δοῦπον ἄκουσε ποτὶ σπιλάδεσσι θαλάσσης· -</l>
    <l>ῥόχθει γὰρ μέγα κῦμα ποτὶ ξερὸν ἠπείροιο</l>
    <l>δεινὸν ἐρευγόμενον, εἴλυτο δὲ πάνθ' ἁλὸς ἄχνῃ·</l>
    <l>οὐ γὰρ ἔσαν λιμένες νηῶν ὀχοί, οὐδ' ἐπιωγαί,</l>
    <l>ἀλλ' ἀκταὶ προβλῆτες ἔσαν σπιλάδες τε πάγοι τε· -</l>
    <l>καὶ τότ' Ὀδυσσῆος λύτο γούνατα καὶ φίλον ἦτορ,</l>
    <l>ὀχθήσας δ' ἄρα εἶπε πρὸς ὃν μεγαλήτορα θυμόν·</l>
    <l>‘ὤ μοι, ἐπεὶ δὴ γαῖαν ἀελπέα δῶκεν ἰδέσθαι</l>
    <l>Ζεύς, καὶ δὴ τόδε λαῖτμα διατμήξας ἐπέρησα,</l>
    <l>ἔκβασις οὔ πῃ φαίνεθ' ἁλὸς πολιοῖο θύραζε·</l>
    <l>ἔκτοσθεν μὲν γὰρ πάγοι ὀξέες, ἀμφὶ δὲ κῦμα</l>
    <l>βέβρυχεν ῥόθιον, λισσὴ δ' ἀναδέδρομε πέτρη,</l>
    <l>ἀγχιβαθὴς δὲ θάλασσα, καὶ οὔ πως ἔστι πόδεσσι</l>
    <l>στήμεναι ἀμφοτέροισι καὶ ἐκφυγέειν κακότητα·</l>
    <l>μή πώς μ' ἐκβαίνοντα βάλῃ λίθακι ποτὶ πέτρῃ</l>
    <l>κῦμα μέγ' ἁρπάξαν· μελέη δέ μοι ἔσσεται ὁρμή.</l>
    <l>εἰ δέ κ' ἔτι προτέρω παρανήξομαι, ἤν που ἐφεύρω</l>
    <l>ἠϊόνας τε παραπλῆγας λιμένας τε θαλάσσης,</l>
    <l>δείδω μή μ' ἐξαῦτις ἀναρπάξασα θύελλα</l>
    <l>πόντον ἐπ' ἰχθυόεντα φέρῃ βαρέα στενάχοντα,</l>
    <l>ἠέ τί μοι καὶ κῆτος ἐπισσεύῃ μέγα δαίμων</l>
    <l>ἐξ ἁλός, οἷά τε πολλὰ τρέφει κλυτὸς Ἀμφιτρίτη·</l>
    <l>οἶδα γὰρ ὥς μοι ὀδώδυσται κλυτὸς ἐννοσίγαιος.’</l>
    <l>εἷος ὁ ταῦθ' ὥρμαινε κατὰ φρένα καὶ κατὰ θυμόν,</l>
    <l>τόφρα δέ μιν μέγα κῦμα φέρεν τρηχεῖαν ἐπ' ἀκτήν.</l>
    <l>ἔνθα κ' ἀπὸ ῥινοὺς δρύφθη, σὺν δ' ὀστέ' ἀράχθη,</l>
    <l>εἰ μὴ ἐπὶ φρεσὶ θῆκε θεὰ γλαυκῶπις Ἀθήνη·</l>
    <l>ἀμφοτέρῃσι δὲ χερσὶν ἐπεσσύμενος λάβε πέτρης,</l>
    <l>τῆς ἔχετο στενάχων, εἷος μέγα κῦμα παρῆλθε.</l>
    <l>καὶ τὸ μὲν ὣς ὑπάλυξε, παλιῤῥόθιον δέ μιν αὖτις</l>
    <l>πλῆξεν ἐπεσσύμενον, τηλοῦ δέ μιν ἔμβαλε πόντῳ.</l>
    <l>ὡς δ' ὅτε πουλύποδος θαλάμης ἐξελκομένοιο</l>
    <l>πρὸς κοτυληδονόφιν πυκιναὶ λάϊγγες ἔχονται,</l>
    <l>ὣς τοῦ πρὸς πέτρῃσι θρασειάων ἀπὸ χειρῶν</l>
    <l>ῥινοὶ ἀπέδρυφθεν· τὸν δὲ μέγα κῦμ' ἐκάλυψεν.</l>
    <l>ἔνθα κε δὴ δύστηνος ὑπὲρ μόρον ὤλετ' Ὀδυσσεύς,</l>
    <l>εἰ μὴ ἐπιφροσύνην δῶκε γλαυκῶπις Ἀθήνη·</l>
    <l>κύματος ἐξαναδύς, τά τ' ἐρεύγεται ἤπειρόνδε,</l>
    <l>νῆχε παρέξ, ἐς γαῖαν ὁρώμενος, εἴ που ἐφεύροι</l>
    <l>ἠϊόνας τε παραπλῆγας λιμένας τε θαλάσσης.</l>
    <l>ἀλλ' ὅτε δὴ ποταμοῖο κατὰ στόμα καλλιρόοιο</l>
    <l>ἷξε νέων, τῇ δή οἱ ἐείσατο χῶρος ἄριστος,</l>
    <l>λεῖος πετράων, καὶ ἐπὶ σκέπας ἦν ἀνέμοιο·</l>
    <l>ἔγνω δὲ προρέοντα καὶ εὔξατο ὃν κατὰ θυμόν·</l>
    <l>‘κλῦθι, ἄναξ, ὅτις ἐσσί· πολύλλιστον δέ σ' ἱκάνω</l>
    <l>φεύγων ἐκ πόντοιο Ποσειδάωνος ἐνιπάς.</l>
    <l>αἰδοῖος μέν τ' ἐστὶ καὶ ἀθανάτοισι θεοῖσιν,</l>
    <l>ἀνδρῶν ὅς τις ἵκηται ἀλώμενος, ὡς καὶ ἐγὼ νῦν</l>
    <l>σόν τε ῥόον σά τε γούναθ' ἱκάνω πολλὰ μογήσας.</l>
    <l>ἀλλ' ἐλέαιρε, ἄναξ· ἱκέτης δέ τοι εὔχομαι εἶναι.’</l>
    <l>ὣς φάθ', ὁ δ' αὐτίκα παῦσεν ἑὸν ῥόον, ἔσχε δὲ κῦμα,</l>
    <l>πρόσθε δέ οἱ ποίησε γαλήνην, τὸν δ' ἐσάωσεν</l>
    <l>ἐς ποταμοῦ προχοάς. ὁ δ' ἄρ' ἄμφω γούνατ' ἔκαμψε</l>
    <l>χεῖράς τε στιβαράς· ἁλὶ γὰρ δέδμητο φίλον κῆρ·</l>
    <l>ᾤδεε δὲ χρόα πάντα, θάλασσα δὲ κήκιε πολλὴ</l>
    <l>ἂν στόμα τε ῥῖνάς θ'· ὁ δ' ἄρ' ἄπνευστος καὶ ἄναυδος</l>
    <l>κεῖτ' ὀλιγηπελέων, κάματος δέ μιν αἰνὸς ἵκανεν.</l>
    <l>ἀλλ' ὅτε δή ῥ' ἄμπνυτο καὶ ἐς φρένα θυμὸς ἀγέρθη,</l>
    <l>καὶ τότε δὴ κρήδεμνον ἀπὸ ἕο λῦσε θεοῖο.</l>
    <l>καὶ τὸ μὲν ἐς ποταμὸν ἁλιμυρήεντα μεθῆκεν,</l>
    <l>ἂψ δ' ἔφερεν μέγα κῦμα κατὰ ῥόον, αἶψα δ' ἄρ' Ἰνὼ</l>
    <l>δέξατο χερσὶ φίλῃσιν· ὁ δ' ἐκ ποταμοῖο λιασθεὶς</l>
    <l>σχοίνῳ ὑπεκλίνθη, κύσε δὲ ζείδωρον ἄρουραν.</l>
    <l>ὀχθήσας δ' ἄρα εἶπε πρὸς ὃν μεγαλήτορα θυμόν·</l>
    <l>‘ὤ μοι ἐγώ, τί πάθω; τί νύ μοι μήκιστα γένηται;</l>
    <l>εἰ μέν κ' ἐν ποταμῷ δυσκηδέα νύκτα φυλάσσω,</l>
    <l>μή μ' ἄμυδις στίβη τε κακὴ καὶ θῆλυς ἐέρση</l>
    <l>ἐξ ὀλιγηπελίης δαμάσῃ κεκαφηότα θυμόν·</l>
    <l>αὔρη δ' ἐκ ποταμοῦ ψυχρὴ πνέει ἠῶθι πρό.</l>
    <l>εἰ δέ κεν ἐς κλειτὺν ἀναβὰς καὶ δάσκιον ὕλην</l>
    <l>θάμνοισ' ἐν πυκινοῖσι καταδράθω, εἴ με μεθείη</l>
    <l>ῥῖγος καὶ κάματος, γλυκερὸς δέ μοι ὕπνος ἐπέλθοι,</l>
    <l>δείδω μὴ θήρεσσιν ἕλωρ καὶ κύρμα γένωμαι.’</l>
    <l>ὣς ἄρα οἱ φρονέοντι δοάσσατο κέρδιον εἶναι·</l>
    <l>βῆ ῥ' ἴμεν εἰς ὕλην· τὴν δὲ σχεδὸν ὕδατος εὗρεν</l>
    <l>ἐν περιφαινομένῳ. δοιοὺς δ' ἄρ' ὑπήλυθε θάμνους</l>
    <l>ἐξ ὁμόθεν πεφυῶτας· ὁ μὲν φυλίης, ὁ δ' ἐλαίης.</l>
    <l>τοὺς μὲν ἄρ' οὔτ' ἀνέμων διάη μένος ὑγρὸν ἀέντων,</l>
    <l>οὔτε ποτ' ἠέλιος φαέθων ἀκτῖσιν ἔβαλλεν,</l>
    <l>οὔτ' ὄμβρος περάασκε διαμπερές· ὣς ἄρα πυκνοὶ</l>
    <l>ἀλλήλοισιν ἔφυν ἐπαμοιβαδίς· οὓς ὑπ' Ὀδυσσεὺς</l>
    <l>δύσετ'. ἄφαρ δ' εὐνὴν ἐπαμήσατο χερσὶ φίλῃσιν</l>
    <l>εὐρεῖαν· φύλλων γὰρ ἔην χύσις ἤλιθα πολλή,</l>
    <l>ὅσσον τ' ἠὲ δύω ἠὲ τρεῖς ἄνδρας ἔρυσθαι</l>
    <l>ὥρῃ χειμερίῃ, εἰ καὶ μάλα περ χαλεπαίνοι.</l>
    <l>τὴν μὲν ἰδὼν γήθησε πολύτλας δῖος Ὀδυσσεύς,</l>
    <l>ἐν δ' ἄρα μέσσῃ λέκτο, χύσιν δ' ἐπεχεύατο φύλλων.</l>
    <l>ὡς δ' ὅτε τις δαλὸν σποδιῇ ἐνέκρυψε μελαίνῃ</l>
    <l>ἀγροῦ ἐπ' ἐσχατιῆς, ᾧ μὴ πάρα γείτονες ἄλλοι,</l>
    <l>σπέρμα πυρὸς σῴζων, ἵνα μή ποθεν ἄλλοθεν αὕοι,</l>
    <l>ὣς Ὀδυσεὺς φύλλοισι καλύψατο. τῷ δ' ἄρ' Ἀθήνη</l>
    <l>ὕπνον ἐπ' ὄμμασι χεῦ', ἵνα μιν παύσειε τάχιστα</l>
    <l>δυσπονέος καμάτοιο, φίλα βλέφαρ' ἀμφικαλύψας.</l>
  </verse>
  <chapter label="Ῥαψωδία ζ">Ῥαψωδία ζ</chapter>
  <verse ln="1">
    <l>Ὣς ὁ μὲν ἔνθα καθεῦδε πολύτλας δῖος Ὀδυσσεὺς</l>
    <l>ὕπνῳ καὶ καμάτῳ ἀρημένος· αὐτὰρ Ἀθήνη</l>
    <l>βῆ ῥ' ἐς Φαιήκων ἀνδρῶν δῆμόν τε πόλιν τε·</l>
    <l>οἳ πρὶν μέν ποτ' ἔναιον ἐν εὐρυχόρῳ Ὑπερείῃ,</l>
    <l>ἀγχοῦ Κυκλώπων ἀνδρῶν ὑπερηνορεόντων,</l>
    <l>οἵ σφεας σινέσκοντο, βίηφι δὲ φέρτεροι ἦσαν.</l>
    <l>ἔνθεν ἀναστήσας ἄγε Ναυσίθοος θεοειδής,</l>
    <l>εἷσεν δὲ Σχερίῃ, ἑκὰς ἀνδρῶν ἀλφηστάων,</l>
    <l>ἀμφὶ δὲ τεῖχος ἔλασσε πόλει καὶ ἐδείματο οἴκους</l>
    <l>καὶ νηοὺς ποίησε θεῶν καὶ ἐδάσσατ' ἀρούρας.</l>
    <l>ἀλλ' ὁ μὲν ἤδη κηρὶ δαμεὶς Ἄϊδόσδε βεβήκει,</l>
    <l>Ἀλκίνοος δὲ τότ' ἦρχε, θεῶν ἄπο μήδεα εἰδώς.</l>
    <l>τοῦ μὲν ἔβη πρὸς δῶμα θεὰ γλαυκῶπις Ἀθήνη,</l>
    <l>νόστον Ὀδυσσῆϊ μεγαλήτορι μητιόωσα.</l>
    <l>βῆ δ' ἴμεν ἐς θάλαμον πολυδαίδαλον, ᾧ ἔνι κούρη</l>
    <l>κοιμᾶτ' ἀθανάτῃσι φυὴν καὶ εἶδος ὁμοίη,</l>
    <l>Ναυσικάα, θυγάτηρ μεγαλήτορος Ἀλκινόοιο,</l>
    <l>πὰρ δὲ δύ' ἀμφίπολοι, Χαρίτων ἄπο κάλλος ἔχουσαι,</l>
    <l>σταθμοῖϊν ἑκάτερθε· θύραι δ' ἐπέκειντο φαειναί.</l>
    <l>ἡ δ' ἀνέμου ὡς πνοιὴ ἐπέσσυτο δέμνια κούρης,</l>
    <l>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν,</l>
    <l>εἰδομένη κούρῃ ναυσικλειτοῖο Δύμαντος,</l>
    <l>ἥ οἱ ὁμηλικίη μὲν ἔην, κεχάριστο δὲ θυμῷ.</l>
    <l>τῇ μιν ἐεισαμένη προσέφη γλαυκῶπις Ἀθήνη·</l>
    <l>‘Ναυσικάα, τί νύ σ' ὧδε μεθήμονα γείνατο μήτηρ;</l>
    <l>εἵματα μέν τοι κεῖται ἀκηδέα σιγαλόεντα,</l>
    <l>σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν</l>
    <l>ἕννυσθαι, τὰ δὲ τοῖσι παρασχεῖν, οἵ κέ σ' ἄγωνται·</l>
    <l>ἐκ γάρ τοι τούτων φάτις ἀνθρώπους ἀναβαίνει</l>
    <l>ἐσθλή, χαίρουσιν δὲ πατὴρ καὶ πότνια μήτηρ.</l>
    <l>ἀλλ' ἴομεν πλυνέουσαι ἅμ' ἠόϊ φαινομένηφι·</l>
    <l>καί τοι ἐγὼ συνέριθος ἅμ' ἕψομαι, ὄφρα τάχιστα</l>
    <l>ἐντύνεαι, ἐπεὶ οὔ τοι ἔτι δὴν παρθένος ἔσσεαι·</l>
    <l>ἤδη γάρ σε μνῶνται ἀριστῆες κατὰ δῆμον</l>
    <l>πάντων Φαιήκων, ὅθι τοι γένος ἐστὶ καὶ αὐτῇ.</l>
    <l>ἀλλ' ἄγ' ἐπότρυνον πατέρα κλυτὸν ἠῶθι πρὸ</l>
    <l>ἡμιόνους καὶ ἄμαξαν ἐφοπλίσαι, ἥ κεν ἄγῃσι</l>
    <l>ζῶστρά τε καὶ πέπλους καὶ ῥήγεα σιγαλόεντα.</l>
    <l>καὶ δὲ σοὶ ὧδ' αὐτῇ πολὺ κάλλιον ἠὲ πόδεσσιν</l>
    <l>ἔρχεσθαι· πολλὸν γὰρ ἄπο πλυνοί εἰσι πόληος.’</l>
    <l>ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη</l>
    <l>Οὔλυμπόνδ', ὅθι φασὶ θεῶν ἕδος ἀσφαλὲς αἰεὶ</l>
    <l>ἔμμεναι· οὔτ' ἀνέμοισι τινάσσεται οὔτε ποτ' ὄμβρῳ</l>
    <l>δεύεται οὔτε χιὼν ἐπιπίλναται, ἀλλὰ μάλ' αἴθρη</l>
    <l>πέπταται ἀννέφελος, λευκὴ δ' ἐπιδέδρομεν αἴγλη·</l>
    <l>τῷ ἔνι τέρπονται μάκαρες θεοὶ ἤματα πάντα.</l>
    <l>ἔνθ' ἀπέβη γλαυκῶπις, ἐπεὶ διεπέφραδε κούρῃ.</l>
    <l>αὐτίκα δ' Ἠὼς ἦλθεν ἐΰθρονος, ἥ μιν ἔγειρε</l>
    <l>Ναυσικάαν εὔπεπλον· ἄφαρ δ' ἀπεθαύμασ' ὄνειρον,</l>
    <l>βῆ δ' ἴμεναι διὰ δώμαθ', ἵν' ἀγγείλειε τοκεῦσι,</l>
    <l>πατρὶ φίλῳ καὶ μητρί· κιχήσατο δ' ἔνδον ἐόντας.</l>
    <l>ἡ μὲν ἐπ' ἐσχάρῃ ἧστο σὺν ἀμφιπόλοισι γυναιξίν,</l>
    <l>ἠλάκατα στρωφῶσ' ἁλιπόρφυρα· τῷ δὲ θύραζε</l>
    <l>ἐρχομένῳ ξύμβλητο μετὰ κλειτοὺς βασιλῆας</l>
    <l>ἐς βουλήν, ἵνα μιν κάλεον Φαίηκες ἀγαυοί.</l>
    <l>ἡ δὲ μάλ' ἄγχι στᾶσα φίλον πατέρα προσέειπε·</l>
    <l>‘πάππα φίλ', οὐκ ἂν δή μοι ἐφοπλίσσειας ἀπήνην</l>
    <l>ὑψηλὴν εὔκυκλον, ἵνα κλυτὰ εἵματ' ἄγωμαι</l>
    <l>ἐς ποταμὸν πλυνέουσα, τά μοι ῥερυπωμένα κεῖται;</l>
    <l>καὶ δὲ σοὶ αὐτῷ ἔοικε μετὰ πρώτοισιν ἐόντα</l>
    <l>βουλὰς βουλεύειν καθαρὰ χροῒ εἵματ' ἔχοντα.</l>
    <l>πέντε δέ τοι φίλοι υἷες ἐνὶ μεγάροις γεγάασιν,</l>
    <l>οἱ δύ' ὀπυίοντες, τρεῖς δ' ἠΐθεοι θαλέθοντες·</l>
    <l>οἱ δ' αἰεὶ ἐθέλουσι νεόπλυτα εἵματ' ἔχοντες</l>
    <l>ἐς χορὸν ἔρχεσθαι· τὰ δ' ἐμῇ φρενὶ πάντα μέμηλεν.’</l>
    <l>ὣς ἔφατ'· αἴδετο γὰρ θαλερὸν γάμον ἐξονομῆναι</l>
    <l>πατρὶ φίλῳ· ὁ δὲ πάντα νόει καὶ ἀμείβετο μύθῳ·</l>
    <l>‘οὔτε τοι ἡμιόνων φθονέω, τέκος, οὔτε τευ ἄλλου.</l>
    <l>ἔρχευ· ἀτάρ τοι δμῶες ἐφοπλίσσουσιν ἀπήνην</l>
    <l>ὑψηλὴν εὔκυκλον, ὑπερτερίῃ ἀραρυῖαν.’</l>
    <l>ὣς εἰπὼν δμώεσσιν ἐκέκλετο, τοὶ δ' ἐπίθοντο.</l>
    <l>οἱ μὲν ἄρ' ἐκτὸς ἄμαξαν ἐΰτροχον ἡμιονείην</l>
    <l>ὅπλεον ἡμιόνους θ' ὕπαγον ζεῦξάν θ' ὑπ' ἀπήνῃ·</l>
    <l>κούρη δ' ἐκ θαλάμοιο φέρεν ἐσθῆτα φαεινήν.</l>
    <l>καὶ τὴν μὲν κατέθηκεν ἐϋξέστῳ ἐπ' ἀπήνῃ·</l>
    <l>μήτηρ δ' ἐν κίστῃ ἐτίθει μενοεικέ' ἐδωδὴν</l>
    <l>παντοίην, ἐν δ' ὄψα τίθει, ἐν δ' οἶνον ἔχευεν</l>
    <l>ἀσκῷ ἐν αἰγείῳ· κούρη δ' ἐπεβήσετ' ἀπήνης.</l>
    <l>δῶκεν δὲ χρυσέῃ ἐν ληκύθῳ ὑγρὸν ἔλαιον,</l>
    <l>εἷος χυτλώσαιτο σὺν ἀμφιπόλοισι γυναιξίν.</l>
    <l>ἡ δ' ἔλαβεν μάστιγα καὶ ἡνία σιγαλόεντα,</l>
    <l>μάστιξεν δ' ἐλάαν· καναχὴ δ' ἦν ἡμιόνοιϊν·</l>
    <l>αἱ δ' ἄμοτον τανύοντο, φέρον δ' ἐσθῆτα καὶ αὐτήν,</l>
    <l>οὐκ οἴην· ἅμα τῇ γε καὶ ἀμφίπολοι κίον ἄλλαι.</l>
    <l>αἱ δ' ὅτε δὴ ποταμοῖο ῥόον περικαλλέ' ἵκοντο,</l>
    <l>ἔνθ' ἦ τοι πλυνοὶ ἦσαν ἐπηετανοί, πολὺ δ' ὕδωρ</l>
    <l>καλὸν ὑπεκπρόρεεν μάλα περ ῥυπόωντα καθῆραι,</l>
    <l>ἔνθ' αἵ γ' ἡμιόνους μὲν ὑπεκπροέλυσαν ἀπήνης.</l>
    <l>καὶ τὰς μὲν σεῦαν ποταμὸν πάρα δινήεντα</l>
    <l>τρώγειν ἄγρωστιν μελιηδέα· ταὶ δ' ἀπ' ἀπήνης</l>
    <l>εἵματα χερσὶν ἕλοντο καὶ ἐσφόρεον μέλαν ὕδωρ,</l>
    <l>στεῖβον δ' ἐν βόθροισι θοῶς, ἔριδα προφέρουσαι.</l>
    <l>αὐτὰρ ἐπεὶ πλῦνάν τε κάθηράν τε ῥύπα πάντα,</l>
    <l>ἑξείης πέτασαν παρὰ θῖν' ἁλός, ἧχι μάλιστα</l>
    <l>λάϊγγας ποτὶ χέρσον ἀποπτύεσκε θάλασσα.</l>
    <l>αἱ δὲ λοεσσάμεναι καὶ χρισάμεναι λίπ' ἐλαίῳ</l>
    <l>δεῖπνον ἔπειθ' εἵλοντο παρ' ὄχθῃσιν ποταμοῖο,</l>
    <l>εἵματα δ' ἠελίοιο μένον τερσήμεναι αὐγῇ.</l>
    <l>αὐτὰρ ἐπεὶ σίτου τάρφθεν δμῳαί τε καὶ αὐτή,</l>
    <l>σφαίρῃ ταὶ δ' ἄρ' ἔπαιζον, ἀπὸ κρήδεμνα βαλοῦσαι,</l>
    <l>τῇσι δὲ Ναυσικάα λευκώλενος ἤρχετο μολπῆς.</l>
    <l>οἵη δ' Ἄρτεμις εἶσι κατ' οὔρεα ἰοχέαιρα,</l>
    <l>ἢ κατὰ Τηΰγετον περιμήκετον ἢ Ἐρύμανθον,</l>
    <l>τερπομένη κάπροισι καὶ ὠκείῃσ' ἐλάφοισι·</l>
    <l>τῇ δέ θ' ἅμα Νύμφαι, κοῦραι Διὸς αἰγιόχοιο,</l>
    <l>ἀγρονόμοι παίζουσι· γέγηθε δέ τε φρένα Λητώ·</l>
    <l>πασάων δ' ὑπὲρ ἥ γε κάρη ἔχει ἠδὲ μέτωπα,</l>
    <l>ῥεῖά τ' ἀριγνώτη πέλεται, καλαὶ δέ τε πᾶσαι·</l>
    <l>ὣς ἥ γ' ἀμφιπόλοισι μετέπρεπε παρθένος ἀδμής.</l>
    <l>ἀλλ' ὅτε δὴ ἄρ' ἔμελλε πάλιν οἶκόνδε νέεσθαι</l>
    <l>ζεύξασ' ἡμιόνους πτύξασά τε εἵματα καλά,</l>
    <l>ἔνθ' αὖτ' ἄλλ' ἐνόησε θεὰ γλαυκῶπις Ἀθήνη,</l>
    <l>ὡς Ὀδυσεὺς ἔγροιτο, ἴδοι τ' εὐώπιδα κούρην,</l>
    <l>ἥ οἱ Φαιήκων ἀνδρῶν πόλιν ἡγήσαιτο.</l>
    <l>σφαῖραν ἔπειτ' ἔῤῥιψε μετ' ἀμφίπολον βασίλεια·</l>
    <l>ἀμφιπόλου μὲν ἅμαρτε, βαθείῃ δ' ἔμβαλε δίνῃ.</l>
    <l>αἱ δ' ἐπὶ μακρὸν ἄϋσαν· ὁ δ' ἔγρετο δῖος Ὀδυσσεύς,</l>
    <l>ἑζόμενος δ' ὥρμαινε κατὰ φρένα καὶ κατὰ θυμόν·</l>
    <l>‘ὤ μοι ἐγώ, τέων αὖτε βροτῶν ἐς γαῖαν ἱκάνω;</l>
    <l>ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι,</l>
    <l>ἦε φιλόξεινοι καί σφιν νόος ἐστὶ θεουδής;</l>
    <l>ὥς τέ με κουράων ἀμφήλυθε θῆλυς ἀϋτή,</l>
    <l>Νυμφάων, αἳ ἔχουσ' ὀρέων αἰπεινὰ κάρηνα</l>
    <l>καὶ πηγὰς ποταμῶν καὶ πίσεα ποιήεντα·</l>
    <l>ἦ νύ που ἀνθρώπων εἰμὶ σχεδὸν αὐδηέντων.</l>
    <l>ἀλλ' ἄγ' ἐγὼν αὐτὸς πειρήσομαι ἠδὲ ἴδωμαι.’</l>
    <l>ὣς εἰπὼν θάμνων ὑπεδύσετο δῖος Ὀδυσσεύς,</l>
    <l>ἐκ πυκινῆς δ' ὕλης πτόρθον κλάσε χειρὶ παχείῃ</l>
    <l>φύλλων, ὡς ῥύσαιτο περὶ χροῒ μήδεα φωτός.</l>
    <l>βῆ δ' ἴμεν ὥς τε λέων ὀρεσίτροφος, ἀλκὶ πεποιθώς,</l>
    <l>ὅς τ' εἶσ' ὑόμενος καὶ ἀήμενος, ἐν δέ οἱ ὄσσε</l>
    <l>δαίεται· αὐτὰρ ὁ βουσὶ μετέρχεται ἢ ὀΐεσσιν</l>
    <l>ἠὲ μετ' ἀγροτέρας ἐλάφους· κέλεται δέ ἑ γαστὴρ</l>
    <l>μήλων πειρήσοντα καὶ ἐς πυκινὸν δόμον ἐλθεῖν·</l>
    <l>ὣς Ὀδυσεὺς κούρῃσιν ἐϋπλοκάμοισιν ἔμελλε</l>
    <l>μείξεσθαι, γυμνός περ ἐών· χρειὼ γὰρ ἵκανε.</l>
    <l>σμερδαλέος δ' αὐτῇσι φάνη κεκακωμένος ἅλμῃ,</l>
    <l>τρέσσαν δ' ἄλλυδις ἄλλη ἐπ' ἠϊόνας προὐχούσας.</l>
    <l>οἴη δ' Ἀλκινόου θυγάτηρ μένε· τῇ γὰρ Ἀθήνη</l>
    <l>θάρσος ἐνὶ φρεσὶ θῆκε καὶ ἐκ δέος εἵλετο γυίων.</l>
    <l>στῆ δ' ἄντα σχομένη· ὁ δὲ μερμήριξεν Ὀδυσσεύς,</l>
    <l>ἢ γούνων λίσσοιτο λαβὼν εὐώπιδα κούρην,</l>
    <l>ἦ αὔτως ἐπέεσσιν ἀποσταδὰ μειλιχίοισι</l>
    <l>λίσσοιτ', εἰ δείξειε πόλιν καὶ εἵματα δοίη.</l>
    <l>ὣς ἄρα οἱ φρονέοντι δοάσσατο κέρδιον εἶναι,</l>
    <l>λίσσεσθαι ἐπέεσσιν ἀποσταδὰ μειλιχίοισι,</l>
    <l>μή οἱ γοῦνα λαβόντι χολώσαιτο φρένα κούρη.</l>
    <l>αὐτίκα μειλίχιον καὶ κερδαλέον φάτο μῦθον·</l>
    <l>‘γουνοῦμαί σε, ἄνασσα· θεός νύ τις ἦ βροτός ἐσσι;</l>
    <l>εἰ μέν τις θεός ἐσσι, τοὶ οὐρανὸν εὐρὺν ἔχουσιν,</l>
    <l>Ἀρτέμιδί σε ἐγώ γε, Διὸς κούρῃ μεγάλοιο,</l>
    <l>εἶδός τε μέγεθός τε φυήν τ' ἄγχιστα ἐΐσκω·</l>
    <l>εἰ δέ τίς ἐσσι βροτῶν, οἳ ἐπὶ χθονὶ ναιετάουσι,</l>
    <l>τρὶς μάκαρες μὲν σοί γε πατὴρ καὶ πότνια μήτηρ,</l>
    <l>τρὶς μάκαρες δὲ κασίγνητοι· μάλα πού σφισι θυμὸς</l>
    <l>αἰὲν ἐϋφροσύνῃσιν ἰαίνεται εἵνεκα σεῖο,</l>
    <l>λευσσόντων τοιόνδε θάλος χορὸν εἰσοιχνεῦσαν.</l>
    <l>κεῖνος δ' αὖ περὶ κῆρι μακάρτατος ἔξοχον ἄλλων,</l>
    <l>ὅς κέ σ' ἐέδνοισι βρίσας οἶκόνδ' ἀγάγηται.</l>
    <l>οὐ γάρ πω τοιοῦτον ἴδον βροτὸν ὀφθαλμοῖσιν,</l>
    <l>οὔτ' ἄνδρ' οὔτε γυναῖκα· σέβας μ' ἔχει εἰσορόωντα.</l>
    <l>Δήλῳ δή ποτε τοῖον Ἀπόλλωνος παρὰ βωμῷ</l>
    <l>φοίνικος νέον ἔρνος ἀνερχόμενον ἐνόησα·</l>
    <l>ἦλθον γὰρ καὶ κεῖσε, πολὺς δέ μοι ἕσπετο λαός,</l>
    <l>τὴν ὁδόν, ᾗ δὴ μέλλεν ἐμοὶ κακὰ κήδε' ἔσεσθαι·</l>
    <l>ὣς δ' αὔτως καὶ κεῖνο ἰδὼν ἐτεθήπεα θυμῷ,</l>
    <l>δήν, ἐπεὶ οὔ πω τοῖον ἀνήλυθεν ἐκ δόρυ γαίης,</l>
    <l>ὡς σέ, γύναι, ἄγαμαί τε τέθηπά τε, δείδια δ' αἰνῶς</l>
    <l>γούνων ἅψασθαι· χαλεπὸν δέ με πένθος ἱκάνει.</l>
    <l>χθιζὸς ἐεικοστῷ φύγον ἤματι οἴνοπα πόντον·</l>
    <l>τόφρα δέ μ' αἰεὶ κῦμα φόρει κραιπναί τε θύελλαι</l>
    <l>νήσου ἀπ' Ὠγυγίης· νῦν δ' ἐνθάδε κάββαλε δαίμων,</l>
    <l>ὄφρα τί που καὶ τῇδε πάθω κακόν· οὐ γὰρ ὀΐω</l>
    <l>παύσεσθ', ἀλλ' ἔτι πολλὰ θεοὶ τελέουσι πάροιθεν.</l>
    <l>ἀλλά, ἄνασσ', ἐλέαιρε· σὲ γὰρ κακὰ πολλὰ μογήσας</l>
    <l>ἐς πρώτην ἱκόμην, τῶν δ' ἄλλων οὔ τινα οἶδα</l>
    <l>ἀνθρώπων, οἳ τήνδε πόλιν καὶ γαῖαν ἔχουσιν.</l>
    <l>ἄστυ δέ μοι δεῖξον, δὸς δὲ ῥάκος ἀμφιβαλέσθαι,</l>
    <l>εἴ τί που εἴλυμα σπείρων ἔχες ἐνθάδ' ἰοῦσα.</l>
    <l>σοὶ δὲ θεοὶ τόσα δοῖεν, ὅσα φρεσὶ σῇσι μενοινᾷς,</l>
    <l>ἄνδρα τε καὶ οἶκον, καὶ ὁμοφροσύνην ὀπάσειαν</l>
    <l>ἐσθλήν· οὐ μὲν γὰρ τοῦ γε κρεῖσσον καὶ ἄρειον,</l>
    <l>ἢ ὅθ' ὁμοφρονέοντε νοήμασιν οἶκον ἔχητον</l>
    <l>ἀνὴρ ἠδὲ γυνή· πόλλ' ἄλγεα δυσμενέεσσι,</l>
    <l>χάρματα δ' εὐμενέτῃσι· μάλιστα δέ τ' ἔκλυον αὐτοί.’</l>
    <l>τὸν δ' αὖ Ναυσικάα λευκώλενος ἀντίον ηὔδα·</l>
    <l>‘ξεῖν', ἐπεὶ οὔτε κακῷ οὔτ' ἄφρονι φωτὶ ἔοικας,</l>
    <l>Ζεὺς δ' αὐτὸς νέμει ὄλβον Ὀλύμπιος ἀνθρώποισιν,</l>
    <l>ἐσθλοῖσ' ἠδὲ κακοῖσιν, ὅπως ἐθέλῃσιν, ἑκάστῳ·</l>
    <l>καί που σοὶ τά γ' ἔδωκε, σὲ δὲ χρὴ τετλάμεν ἔμπης.</l>
    <l>νῦν δ', ἐπεὶ ἡμετέρην τε πόλιν καὶ γαῖαν ἱκάνεις,</l>
    <l>οὔτ' οὖν ἐσθῆτος δευήσεαι οὔτε τευ ἄλλου,</l>
    <l>ὧν ἐπέοιχ' ἱκέτην ταλαπείριον ἀντιάσαντα.</l>
    <l>ἄστυ δέ τοι δείξω, ἐρέω δέ τοι οὔνομα λαῶν·</l>
    <l>Φαίηκες μὲν τήνδε πόλιν καὶ γαῖαν ἔχουσιν,</l>
    <l>εἰμὶ δ' ἐγὼ θυγάτηρ μεγαλήτορος Ἀλκινόοιο,</l>
    <l>τοῦ δ' ἐκ Φαιήκων ἔχεται κάρτος τε βίη τε.’</l>
    <l>ἦ ῥα, καὶ ἀμφιπόλοισιν ἐϋπλοκάμοισι κέλευσε·</l>
    <l>‘στῆτέ μοι ἀμφίπολοι· πόσε φεύγετε φῶτα ἰδοῦσαι;</l>
    <l>ἦ μή πού τινα δυσμενέων φάσθ' ἔμμεναι ἀνδρῶν;</l>
    <l>οὐκ ἔσθ' οὗτος ἀνὴρ διερὸς βροτὸς οὐδὲ γένηται,</l>
    <l>ὅς κεν Φαιήκων ἀνδρῶν ἐς γαῖαν ἵκηται</l>
    <l>δηϊοτῆτα φέρων· μάλα γὰρ φίλοι ἀθανάτοισιν.</l>
    <l>οἰκέομεν δ' ἀπάνευθε πολυκλύστῳ ἐνὶ πόντῳ,</l>
    <l>ἔσχατοι, οὐδέ τις ἄμμι βροτῶν ἐπιμίσγεται ἄλλος.</l>
    <l>ἀλλ' ὅδε τις δύστηνος ἀλώμενος ἐνθάδ' ἱκάνει,</l>
    <l>τὸν νῦν χρὴ κομέειν· πρὸς γὰρ Διός εἰσιν ἅπαντες</l>
    <l>ξεῖνοί τε πτωχοί τε, δόσις δ' ὀλίγη τε φίλη τε.</l>
    <l>ἀλλὰ δότ', ἀμφίπολοι, ξείνῳ βρῶσίν τε πόσιν τε,</l>
    <l>λούσατέ τ' ἐν ποταμῷ, ὅθ' ἐπὶ σκέπας ἔστ' ἀνέμοιο.’</l>
    <l>ὣς ἔφαθ', αἱ δ' ἔσταν τε καὶ ἀλλήλῃσι κέλευσαν,</l>
    <l>κὰδ δ' ἄρ' Ὀδυσσέα εἷσαν ἐπὶ σκέπας, ὡς ἐκέλευσε</l>
    <l>Ναυσικάα, θυγάτηρ μεγαλήτορος Ἀλκινόοιο·</l>
    <l>πὰρ δ' ἄρα οἱ φᾶρός τε χιτῶνά τε εἵματ' ἔθηκαν,</l>
    <l>δῶκαν δὲ χρυσέῃ ἐν ληκύθῳ ὑγρὸν ἔλαιον,</l>
    <l>ἤνωγον δ' ἄρα μιν λοῦσθαι ποταμοῖο ῥοῇσι.</l>
    <l>δή ῥα τότ' ἀμφιπόλοισι μετηύδα δῖος Ὀδυσσεύς·</l>
    <l>‘ἀμφίπολοι, στῆθ' οὕτω ἀπόπροθεν, ὄφρ' ἐγὼ αὐτὸς</l>
    <l>ἅλμην ὤμοιϊν ἀπολούσομαι, ἀμφὶ δ' ἐλαίῳ</l>
    <l>χρίσομαι· ἦ γὰρ δηρὸν ἀπὸ χροός ἐστιν ἀλοιφή.</l>
    <l>ἄντην δ' οὐκ ἂν ἐγώ γε λοέσσομαι· αἰδέομαι γὰρ</l>
    <l>γυμνοῦσθαι κούρῃσιν ἐϋπλοκάμοισι μετελθών.’</l>
    <l>ὣς ἔφαθ', αἱ δ' ἀπάνευθεν ἴσαν, εἶπον δ' ἄρα κούρῃ.</l>
    <l>αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς</l>
    <l>ἅλμην, ἥ οἱ νῶτα καὶ εὐρέας ἄμπεχεν ὤμους·</l>
    <l>ἐκ κεφαλῆς δ' ἔσμηχεν ἁλὸς χνόον ἀτρυγέτοιο.</l>
    <l>αὐτὰρ ἐπεὶ δὴ πάντα λοέσσατο καὶ λίπ' ἄλειψεν,</l>
    <l>ἀμφὶ δὲ εἵματα ἕσσαθ' ἅ οἱ πόρε παρθένος ἀδμής,</l>
    <l>τὸν μὲν Ἀθηναίη θῆκεν, Διὸς ἐκγεγαυῖα,</l>
    <l>μείζονά τ' εἰσιδέειν καὶ πάσσονα, κὰδ δὲ κάρητος</l>
    <l>οὔλας ἧκε κὄμας, ὑακινθίνῳ ἄνθει ὁμοίας.</l>
    <l>ὡς δ' ὅτε τις χρυσὸν περιχεύεται ἀργύρῳ ἀνὴρ</l>
    <l>ἴδρις, ὃν Ἥφαιστος δέδαεν καὶ Παλλὰς Ἀθήνη</l>
    <l>τέχνην παντοίην, χαρίεντα δὲ ἔργα τελείει,</l>
    <l>ὣς ἄρα τῷ κατέχευε χάριν κεφαλῇ τε καὶ ὤμοις.</l>
    <l>ἕζετ' ἔπειτ' ἀπάνευθε κιὼν ἐπὶ θῖνα θαλάσσης,</l>
    <l>κάλλεϊ καὶ χάρισι στίλβων· θηεῖτο δὲ κούρη.</l>
    <l>δή ῥα τότ' ἀμφιπόλοισιν ἐϋπλοκάμοισι μετηύδα·</l>
    <l>‘κλῦτέ μοι, ἀμφίπολοι λευκώλενοι, ὄφρα τι εἴπω.</l>
    <l>οὐ πάντων ἀέκητι θεῶν, οἳ Ὄλυμπον ἔχουσι,</l>
    <l>Φαιήκεσσ' ὅδ' ἀνὴρ ἐπιμείξεται ἀντιθέοισι·</l>
    <l>πρόσθεν μὲν γὰρ δή μοι ἀεικέλιος δέατ' εἶναι,</l>
    <l>νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.</l>
    <l>αἲ γὰρ ἐμοὶ τοιόσδε πόσις κεκλημένος εἴη</l>
    <l>ἐνθάδε ναιετάων, καί οἱ ἅδοι αὐτόθι μίμνειν.</l>
    <l>ἀλλὰ δότ', ἀμφίπολοι, ξείνῳ βρῶσίν τε πόσιν τε.’</l>
    <l>ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο,</l>
    <l>πὰρ δ' ἄρ' Ὀδυσσῆϊ ἔθεσαν βρῶσίν τε πόσιν τε.</l>
    <l>ἦ τοι ὁ πῖνε καὶ ἦσθε πολύτλας δῖος Ὀδυσσεὺς</l>
    <l>ἁρπαλέως· δηρὸν γὰρ ἐδητύος ἦεν ἄπαστος.</l>
    <l>αὐτὰρ Ναυσικάα λευκώλενος ἄλλ' ἐνόησεν·</l>
    <l>εἵματ' ἄρα πτύξασα τίθει καλῆς ἐπ' ἀπήνης,</l>
    <l>ζεῦξε δ' ὑφ' ἡμιόνους κρατερώνυχας, ἂν δ' ἔβη αὐτή.</l>
    <l>ὤτρυνεν δ' Ὀδυσῆα ἔπος τ' ἔφατ' ἔκ τ' ὀνόμαζεν·</l>
    <l>‘ὄρσεο νῦν, ὦ ξεῖνε, πόλινδ' ἴμεν, ὄφρα σε πέμψω</l>
    <l>πατρὸς ἐμοῦ πρὸς δῶμα δαΐφρονος, ἔνθα σέ φημι</l>
    <l>πάντων Φαιήκων εἰδησέμεν, ὅσσοι ἄριστοι.</l>
    <l>ἀλλὰ μάλ' ὧδ' ἕρδειν· δοκέεις δέ μοι οὐκ ἀπινύσσειν·</l>
    <l>ὄφρ' ἂν μέν κ' ἀγροὺς ἴομεν καὶ ἔργ' ἀνθρώπων,</l>
    <l>τόφρα σὺν ἀμφιπόλοισι μεθ' ἡμιόνους καὶ ἄμαξαν</l>
    <l>καρπαλίμως ἔρχεσθαι· ἐγὼ δ' ὁδὸν ἡγεμονεύσω.</l>
    <l>αὐτὰρ ἐπὴν πόλιος ἐπιβήομεν, ἣν πέρι πύργος</l>
    <l>ὑψηλός, καλὸς δὲ λιμὴν ἑκάτερθε πόληος,</l>
    <l>λεπτὴ δ' εἰσίθμη· νῆες δ' ὁδὸν ἀμφιέλισσαι</l>
    <l>εἰρύαται· πᾶσιν γὰρ ἐπίστιόν ἐστιν ἑκάστῳ.</l>
    <l>ἔνθα δέ τέ σφ' ἀγορὴ καλὸν Ποσιδήϊον ἀμφίς,</l>
    <l>ῥυτοῖσιν λάεσσι κατωρυχέεσσ' ἀραρυῖα.</l>
    <l>ἔνθα δὲ νηῶν ὅπλα μελαινάων ἀλέγουσι,</l>
    <l>πείσματα καὶ σπείρας, καὶ ἀποξύνουσιν ἐρετμά.</l>
    <l>οὐ γὰρ Φαιήκεσσι μέλει βιὸς οὐδὲ φαρέτρη,</l>
    <l>ἀλλ' ἱστοὶ καὶ ἐρετμὰ νεῶν καὶ νῆες ἐῖσαι,</l>
    <l>ᾗσιν ἀγαλλόμενοι πολιὴν περόωσι θάλασσαν.</l>
    <l>τῶν ἀλεείνω φῆμιν ἀδευκέα, μή τις ὀπίσσω</l>
    <l>μωμεύῃ· μάλα δ' εἰσὶν ὑπερφίαλοι κατὰ δῆμον·</l>
    <l>καί νύ τις ὧδ' εἴπῃσι κακώτερος ἀντιβολήσας·</l>
    <l>‘τίς δ' ὅδε Ναυσικάᾳ ἕπεται καλός τε μέγας τε</l>
    <l>ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.</l>
    <l>ἦ τινά που πλαγχθέντα κομίσσατο ἧς ἀπὸ νηὸς</l>
    <l>ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν·</l>
    <l>ἤ τίς οἱ εὐξαμένῃ πολυάρητος θεὸς ἦλθεν</l>
    <l>οὐρανόθεν καταβάς, ἕξει δέ μιν ἤματα πάντα.</l>
    <l>βέλτερον, εἰ καὐτή περ ἐποιχομένη πόσιν εὗρεν</l>
    <l>ἄλλοθεν· ἦ γὰρ τούσδε γ' ἀτιμάζει κατὰ δῆμον</l>
    <l>Φαίηκας, τοί μιν μνῶνται πολέες τε καὶ ἐσθλοί.’</l>
    <l>ὣς ἐρέουσιν, ἐμοὶ δέ κ' ὀνείδεα ταῦτα γένοιτο.</l>
    <l>καὶ δ' ἄλλῃ νεμεσῶ, ἥ τις τοιαῦτά γε ῥέζοι,</l>
    <l>ἥ τ' ἀέκητι φίλων πατρὸς καὶ μητρὸς ἐόντων</l>
    <l>ἀνδράσι μίσγηται πρίν γ' ἀμφάδιον γάμον ἐλθεῖν. -</l>
    <l>ξεῖνε, σὺ δ' ὦκ' ἐμέθεν ξυνίει ἔπος, ὄφρα τάχιστα</l>
    <l>πομπῆς καὶ νόστοιο τύχῃς παρὰ πατρὸς ἐμοῖο.</l>
    <l>δήομεν ἀγλαὸν ἄλσος Ἀθήνης ἄγχι κελεύθου</l>
    <l>αἰγείρων, ἐν δὲ κρήνη νάει, ἀμφὶ δὲ λειμών·</l>
    <l>ἔνθα δὲ πατρὸς ἐμοῦ τέμενος τεθαλυῖά τ' ἀλῳή,</l>
    <l>τόσσον ἀπὸ πτόλιος, ὅσσον τε γέγωνε βοήσας.</l>
    <l>ἔνθα καθεζόμενος μεῖναι χρόνον, εἰς ὅ κεν ἡμεῖς</l>
    <l>ἄστυδε ἔλθωμεν καὶ ἱκώμεθα δώματα πατρός.</l>
    <l>αὐτὰρ ἐπὴν ἥμεας ἔλπῃ ποτὶ δώματ' ἀφῖχθαι,</l>
    <l>καὶ τότε Φαιήκων ἴμεν ἐς πόλιν ἠδ' ἐρέεσθαι</l>
    <l>δώματα πατρὸς ἐμοῦ μεγαλήτορος Ἀλκινόοιο.</l>
    <l>ῥεῖα δ' ἀρίγνωτ' ἐστί, καὶ ἂν πάϊς ἡγήσαιτο</l>
    <l>νήπιος· οὐ μὲν γάρ τι ἐοικότα τοῖσι τέτυκται</l>
    <l>δώματα Φαιήκων, οἷος δόμος Ἀλκινόοιο</l>
    <l>ἥρως. ἀλλ' ὁπότ' ἄν σε δόμοι κεκύθωσι καὶ αὐλή,</l>
    <l>ὦκα μάλα μεγάροιο διελθέμεν, ὄφρ' ἂν ἵκηαι</l>
    <l>μητέρ' ἐμήν· ἡ δ' ἧσται ἐπ' ἐσχάρῃ ἐν πυρὸς αὐγῇ,</l>
    <l>ἠλάκατα στρωφῶσ' ἁλιπόρφυρα, θαῦμα ἰδέσθαι,</l>
    <l>κίονι κεκλιμένη· δμῳαὶ δέ οἱ εἵατ' ὄπισθεν.</l>
    <l>ἔνθα δὲ πατρὸς ἐμοῖο θρόνος ποτικέκλιται αὐτῇ,</l>
    <l>τῷ ὅ γε οἰνοποτάζει ἐφήμενος ἀθάνατος ὥς.</l>
    <l>τὸν παραμειψάμενος μητρὸς περὶ γούνασι χεῖρας</l>
    <l>βάλλειν ἡμετέρης, ἵνα νόστιμον ἦμαρ ἴδηαι</l>
    <l>χαίρων καρπαλίμως, εἰ καὶ μάλα τηλόθεν ἐσσί.</l>
    <l>εἴ κέν τοι κείνη γε φίλα φρονέῃσ' ἐνὶ θυμῷ,</l>
    <l>ἐλπωρή τοι ἔπειτα φίλους τ' ἰδέειν καὶ ἱκέσθαι</l>
    <l>οἶκον ἐϋκτίμενον καὶ σὴν ἐς πατρίδα γαῖαν.’</l>
    <l>ὣς ἄρα φωνήσασ' ἵμασεν μάστιγι φαεινῇ</l>
    <l>ἡμιόνους· αἱ δ' ὦκα λίπον ποταμοῖο ῥέεθρα.</l>
    <l>αἱ δ' εὖ μὲν τρώχων, εὖ δ' ἐπλίσσοντο πόδεσσιν·</l>
    <l>ἡ δὲ μάλ' ἡνιόχευεν, ὅπως ἅμ' ἑποίατο πεζοὶ</l>
    <l>ἀμφίπολοί τ' Ὀδυσεύς τε· νόῳ δ' ἐπέβαλλεν ἱμάσθλην.</l>
    <l>δύσετό τ' ἠέλιος, καὶ τοὶ κλυτὸν ἄλσος ἵκοντο</l>
    <l>ἱρὸν Ἀθηναίης, ἵν' ἄρ' ἕζετο δῖος Ὀδυσσεύς.</l>
    <l>αὐτίκ' ἔπειτ' ἠρᾶτο Διὸς κούρῃ μεγάλοιο·</l>
    <l>‘κλῦθί μοι, αἰγιόχοιο Διὸς τέκος, Ἀτρυτώνη·</l>
    <l>νῦν δή πέρ μευ ἄκουσον, ἐπεὶ πάρος οὔ ποτ' ἄκουσας</l>
    <l>ῥαιομένου, ὅτε μ' ἔῤῥαιε κλυτὸς ἐννοσίγαιος.</l>
    <l>δός μ' ἐς Φαίηκας φίλον ἐλθεῖν ἠδ' ἐλεεινόν.’</l>
    <l>ὣς ἔφατ' εὐχόμενος, τοῦ δ' ἔκλυε Παλλὰς Ἀθήνη·</l>
    <l>αὐτῷ δ' οὔ πω φαίνετ' ἐναντίη· αἴδετο γάρ ῥα</l>
    <l>πατροκασίγνητον· ὁ δ' ἐπιζαφελῶς μενέαινεν</l>
    <l>ἀντιθέῳ Ὀδυσῆϊ πάρος ἣν γαῖαν ἱκέσθαι.</l>
  </verse>
  <chapter label="Ῥαψωδία η">Ῥαψωδία η</chapter>
  <verse ln="1">
    <l>Ὣς ὁ μὲν ἔνθ' ἠρᾶτο πολύτλας δῖος Ὀδυσσεύς,</l>
    <l>κούρην δὲ προτὶ ἄστυ φέρεν μένος ἡμιόνοιϊν.</l>
    <l>ἡ δ' ὅτε δὴ οὗ πατρὸς ἀγακλυτὰ δώμαθ' ἵκανε,</l>
    <l>στῆσεν ἄρ' ἐν προθύροισι· κασίγνητοι δέ μιν ἀμφὶς</l>
    <l>ἵσταντ' ἀθανάτοισ' ἐναλίγκιοι, οἵ ῥ' ὑπ' ἀπήνης</l>
    <l>ἡμιόνους ἔλυον ἐσθῆτά τε ἔσφερον εἴσω.</l>
    <l>αὐτὴ δ' ἐς θάλαμον ἑὸν ἤϊε· δαῖε δέ οἱ πῦρ</l>
    <l>γρηῢς Ἀπειραίη, θαλαμηπόλος Εὐρυμέδουσα,</l>
    <l>τήν ποτ' Ἀπείρηθεν νέες ἤγαγον ἀμφιέλισσαι,</l>
    <l>Ἀλκινόῳ δ' αὐτὴν γέρας ἔξελον, οὕνεκα πᾶσι</l>
    <l>Φαιήκεσσιν ἄνασσε, θεοῦ δ' ὣς δῆμος ἄκουεν·</l>
    <l>ἣ τρέφε Ναυσικάαν λευκώλενον ἐν μεγάροισιν.</l>
    <l>ἥ οἱ πῦρ ἀνέκαιε καὶ εἴσω δόρπον ἐκόσμει.</l>
    <l>καὶ τότ' Ὀδυσσεὺς ὦρτο πόλινδ' ἴμεν· ἀμφὶ δ' Ἀθήνη</l>
    <l>πολλὴν ἠέρα χεῦε φίλα φρονέουσ' Ὀδυσῆϊ,</l>
    <l>μή τις Φαιήκων μεγαθύμων ἀντιβολήσας</l>
    <l>κερτομέοι τ' ἐπέεσσι καὶ ἐξερέοιθ' ὅτις εἴη.</l>
    <l>ἀλλ' ὅτε δὴ ἄρ' ἔμελλε πόλιν δύσεσθαι ἐραννήν,</l>
    <l>ἔνθα οἱ ἀντεβόλησε θεὰ γλαυκῶπις Ἀθήνη</l>
    <l>παρθενικῇ εἰκυῖα νεήνιδι κάλπιν ἐχούσῃ.</l>
    <l>στῆ δὲ πρόσθ' αὐτοῦ· ὁ δ' ἀνείρετο δῖος Ὀδυσσεύς·</l>
    <l>‘ὦ τέκος, οὐκ ἄν μοι δόμον ἀνέρος ἡγήσαιο</l>
    <l>Ἀλκινόου, ὃς τοῖσδε μετ' ἀνθρώποισιν ἀνάσσει;</l>
    <l>καὶ γὰρ ἐγὼ ξεῖνος ταλαπείριος ἐνθάδ' ἱκάνω</l>
    <l>τηλόθεν ἐξ ἀπίης γαίης· τῶ οὔ τινα οἶδα</l>
    <l>ἀνθρώπων, οἳ τήνδε πόλιν καὶ ἔργα νέμονται.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘τοιγὰρ ἐγώ τοι, ξεῖνε πάτερ, δόμον, ὅν με κελεύεις,</l>
    <l>δείξω, ἐπεί μοι πατρὸς ἀμύμονος ἐγγύθι ναίει.</l>
    <l>ἀλλ' ἴθι σιγῇ τοῖον, ἐγὼ δ' ὁδὸν ἡγεμονεύσω,</l>
    <l>μηδέ τιν' ἀνθρώπων προτιόσσεο μηδ' ἐρέεινε.</l>
    <l>οὐ γὰρ ξείνους οἵ γε μάλ' ἀνθρώπους ἀνέχονται</l>
    <l>οὐδ' ἀγαπαζόμενοι φιλέουσ', ὅς κ' ἄλλοθεν ἔλθῃ.</l>
    <l>νηυσὶ θοῇσιν τοί γε πεποιθότες ὠκείῃσι</l>
    <l>λαῖτμα μέγ' ἐκπερόωσιν, ἐπεί σφισι δῶκ' ἐνοσίχθων·</l>
    <l>τῶν νέες ὠκεῖαι ὡς εἰ πτερὸν ἠὲ νόημα.’</l>
    <l>ὣς ἄρα φωνήσασ' ἡγήσατο Παλλὰς Ἀθήνη</l>
    <l>καρπαλίμως· ὁ δ' ἔπειτα μετ' ἴχνια βαῖνε θεοῖο.</l>
    <l>τὸν δ' ἄρα Φαίηκες ναυσικλυτοὶ οὐκ ἐνόησαν</l>
    <l>ἐρχόμενον κατὰ ἄστυ διὰ σφέας· οὐ γὰρ Ἀθήνη</l>
    <l>εἴα ἐϋπλόκαμος, δεινὴ θεός, ἥ ῥά οἱ ἀχλὺν</l>
    <l>θεσπεσίην κατέχευε φίλα φρονέουσ' ἐνὶ θυμῷ.</l>
    <l>θαύμαζεν δ' Ὀδυσεὺς λιμένας καὶ νῆας ἐΐσας,</l>
    <l>αὐτῶν θ' ἡρώων ἀγορὰς καὶ τείχεα μακρά,</l>
    <l>ὑψηλά, σκολόπεσσιν ἀρηρότα, θαῦμα ἰδέσθαι.</l>
    <l>ἀλλ' ὅτε δὴ βασιλῆος ἀγακλυτὰ δώμαθ' ἵκοντο,</l>
    <l>τοῖσι δὲ μύθων ἦρχε θεὰ γλαυκῶπις Ἀθήνη·</l>
    <l>‘οὗτος δή τοι, ξεῖνε πάτερ, δόμος, ὅν με κελεύεις</l>
    <l>πεφραδέμεν. δήεις δὲ διοτρεφέας βασιλῆας</l>
    <l>δαίτην δαινυμένους· σὺ δ' ἔσω κίε μηδέ τι θυμῷ</l>
    <l>τάρβει· θαρσαλέος γὰρ ἀνὴρ ἐν πᾶσιν ἀμείνων</l>
    <l>ἔργοισιν τελέθει, εἰ καί ποθεν ἄλλοθεν ἔλθοι.</l>
    <l>δέσποιναν μὲν πρῶτα κιχήσεαι ἐν μεγάροισιν·</l>
    <l>Ἀρήτη δ' ὄνομ' ἐστὶν ἐπώνυμον, ἐκ δὲ τοκήων</l>
    <l>τῶν αὐτῶν, οἵ περ τέκον Ἀλκίνοον βασιλῆα.</l>
    <l>Ναυσίθοον μὲν πρῶτα Ποσειδάων ἐνοσίχθων</l>
    <l>γείνατο καὶ Περίβοια, γυναικῶν εἶδος ἀρίστη,</l>
    <l>ὁπλοτάτη θυγάτηρ μεγαλήτορος Εὐρυμέδοντος,</l>
    <l>ὅς ποθ' ὑπερθύμοισι Γιγάντεσσιν βασίλευεν.</l>
    <l>ἀλλ' ὁ μὲν ὤλεσε λαὸν ἀτάσθαλον, ὤλετο δ' αὐτός·</l>
    <l>τῇ δὲ Ποσειδάων ἐμίγη καὶ ἐγείνατο παῖδα</l>
    <l>Ναυσίθοον μεγάθυμον, ὃς ἐν Φαίηξιν ἄνασσε·</l>
    <l>Ναυσίθοος δ' ἔτεκεν Ῥηξήνορά τ' Ἀλκίνοόν τε.</l>
    <l>τὸν μὲν ἄκουρον ἐόντα βάλ' ἀργυρότοξος Ἀπόλλων</l>
    <l>νυμφίον, ἐν μεγάρῳ μίαν οἴην παῖδα λιπόντα,</l>
    <l>Ἀρήτην· τὴν δ' Ἀλκίνοος ποιήσατ' ἄκοιτιν</l>
    <l>καί μιν ἔτισ' ὡς οὔ τις ἐπὶ χθονὶ τίεται ἄλλη,</l>
    <l>ὅσσαι νῦν γε γυναῖκες ὑπ' ἀνδράσιν οἶκον ἔχουσιν.</l>
    <l>ὣς κείνη περὶ κῆρι τετίμηταί τε καὶ ἔστιν</l>
    <l>ἔκ τε φίλων παίδων ἔκ τ' αὐτοῦ Ἀλκινόοιο</l>
    <l>καὶ λαῶν, οἵ μίν ῥα θεὸν ὣς εἰσορόωντες</l>
    <l>δειδέχαται μύθοισιν, ὅτε στείχῃσ' ἀνὰ ἄστυ.</l>
    <l>οὐ μὲν γάρ τι νόου γε καὶ αὐτὴ δεύεται ἐσθλοῦ,</l>
    <l>οἷσί τ' ἐῢ φρονέῃσι, καὶ ἀνδράσι νείκεα λύει.</l>
    <l>εἴ κέν τοι κείνη γε φίλα φρονέῃσ' ἐνὶ θυμῷ,</l>
    <l>ἐλπωρή τοι ἔπειτα φίλους ἰδέειν καὶ ἱκέσθαι</l>
    <l>οἶκον ἐς ὑψόροφον καὶ σὴν ἐς πατρίδα γαῖαν.’</l>
    <l>ὣς ἄρα φωνήσασ' ἀπέβη γλαυκῶπις Ἀθήνη</l>
    <l>πόντον ἐπ' ἀτρύγετον, λίπε δὲ Σχερίην ἐρατεινήν,</l>
    <l>ἵκετο δ' ἐς Μαραθῶνα καὶ εὐρυάγυιαν Ἀθήνην,</l>
    <l>δῦνε δ' Ἐρεχθῆος πυκινὸν δόμον. αὐτὰρ Ὀδυσσεὺς</l>
    <l>Ἀλκινόου πρὸς δώματ' ἴε κλυτά· πολλὰ δέ οἱ κῆρ</l>
    <l>ὥρμαιν' ἱσταμένῳ, πρὶν χάλκεον οὐδὸν ἱκέσθαι.</l>
    <l>ὥς τε γὰρ ἠελίου αἴγλη πέλεν ἠὲ σελήνης</l>
    <l>δῶμα καθ' ὑψερεφὲς μεγαλήτορος Ἀλκινόοιο.</l>
    <l>χάλκεοι μὲν γὰρ τοῖχοι ἐληλέδατ' ἔνθα καὶ ἔνθα,</l>
    <l>ἐς μυχὸν ἐξ οὐδοῦ, περὶ δὲ θριγκὸς κυάνοιο·</l>
    <l>χρύσειαι δὲ θύραι πυκινὸν δόμον ἐντὸς ἔεργον·</l>
    <l>ἀργύρεοι δὲ σταθμοὶ ἐν χαλκέῳ ἕστασαν οὐδῷ,</l>
    <l>ἀργύρεον δ' ἐφ' ὑπερθύριον, χρυσέη δὲ κορώνη.</l>
    <l>χρύσειοι δ' ἑκάτερθε καὶ ἀργύρεοι κύνες ἦσαν,</l>
    <l>οὓς Ἥφαιστος ἔτευξεν ἰδυίῃσι πραπίδεσσι</l>
    <l>δῶμα φυλασσέμεναι μεγαλήτορος Ἀλκινόοιο,</l>
    <l>ἀθανάτους ὄντας καὶ ἀγήρως ἤματα πάντα.</l>
    <l>ἐν δὲ θρόνοι περὶ τοῖχον ἐρηρέδατ' ἔνθα καὶ ἔνθα</l>
    <l>ἐς μυχὸν ἐξ οὐδοῖο διαμπερές, ἔνθ' ἐνὶ πέπλοι</l>
    <l>λεπτοὶ ἐΰννητοι βεβλήατο, ἔργα γυναικῶν.</l>
    <l>ἔνθα δὲ Φαιήκων ἡγήτορες ἑδριόωντο</l>
    <l>πίνοντες καὶ ἔδοντες· ἐπηετανὸν γὰρ ἔχεσκον.</l>
    <l>χρύσειοι δ' ἄρα κοῦροι ἐϋδμήτων ἐπὶ βωμῶν</l>
    <l>ἕστασαν αἰθομένας δαΐδας μετὰ χερσὶν ἔχοντες,</l>
    <l>φαίνοντες νύκτας κατὰ δώματα δαιτυμόνεσσι.</l>
    <l>πεντήκοντα δέ οἱ δμῳαὶ κατὰ δῶμα γυναῖκες</l>
    <l>αἱ μὲν ἀλετρεύουσι μύλῃσ' ἔπι μήλοπα καρπόν,</l>
    <l>αἱ δ' ἱστοὺς ὑφόωσι καὶ ἠλάκατα στρωφῶσιν</l>
    <l>ἥμεναι, οἱά τε φύλλα μακεδνῆς αἰγείροιο·</l>
    <l>καιρουσσέων δ' ὀθονέων ἀπολείβεται ὑγρὸν ἔλαιον.</l>
    <l>ὅσσον Φαίηκες περὶ πάντων ἴδριες ἀνδρῶν</l>
    <l>νῆα θοὴν ἐνὶ πόντῳ ἐλαυνέμεν, ὣς δὲ γυναῖκες</l>
    <l>ἱστὸν τεχνῆσσαι· περὶ γάρ σφισι δῶκεν Ἀθήνη</l>
    <l>ἔργα τ' ἐπίστασθαι περικαλλέα καὶ φρένας ἐσθλάς.</l>
    <l>ἔκτοσθεν δ' αὐλῆς μέγας ὄρχατος ἄγχι θυράων</l>
    <l>τετράγυος· περὶ δ' ἕρκος ἐλήλαται ἀμφοτέρωθεν.</l>
    <l>ἔνθα δὲ δένδρεα μακρὰ πεφύκασι τηλεθάοντα,</l>
    <l>ὄγχναι καὶ ῥοιαὶ καὶ μηλέαι ἀγλαόκαρποι</l>
    <l>συκέαι τε γλυκεραὶ καὶ ἐλαῖαι τηλεθόωσαι.</l>
    <l>τάων οὔ ποτε καρπὸς ἀπόλλυται οὐδ' ἀπολείπει</l>
    <l>χείματος οὐδὲ θέρευς, ἐπετήσιος· ἀλλὰ μάλ' αἰεὶ</l>
    <l>ζεφυρίη πνείουσα τὰ μὲν φύει, ἄλλα δὲ πέσσει.</l>
    <l>ὄγχνη ἐπ' ὄγχνῃ γηράσκει, μῆλον δ' ἐπὶ μήλῳ,</l>
    <l>αὐτὰρ ἐπὶ σταφυλῇ σταφυλή, σῦκον δ' ἐπὶ σύκῳ.</l>
    <l>ἔνθα δέ οἱ πολύκαρπος ἀλῳὴ ἐῤῥίζωται,</l>
    <l>τῆς ἕτερον μέν θ' εἱλόπεδον λευρῷ ἐνὶ χώρῳ</l>
    <l>τέρσεται ἠελίῳ, ἑτέρας δ' ἄρα τε τρυγόωσιν,</l>
    <l>ἄλλας δὲ τραπέουσι· πάροιθε δέ τ' ὄμφακές εἰσιν</l>
    <l>ἄνθος ἀφιεῖσαι, ἕτεραι δ' ὑποπερκάζουσιν.</l>
    <l>ἔνθα δὲ κοσμηταὶ πρασιαὶ παρὰ νείατον ὄρχον</l>
    <l>παντοῖαι πεφύασιν, ἐπηετανὸν γανόωσαι.</l>
    <l>ἐν δὲ δύω κρῆναι ἡ μέν τ' ἀνὰ κῆπον ἅπαντα</l>
    <l>σκίδναται, ἡ δ' ἑτέρωθεν ὑπ' αὐλῆς οὐδὸν ἵησι</l>
    <l>πρὸς δόμον ὑψηλόν, ὅθεν ὑδρεύοντο πολῖται.</l>
    <l>τοῖ' ἄρ' ἐν Ἀλκινόοιο θεῶν ἔσαν ἀγλαὰ δῶρα.</l>
    <l>ἔνθα στὰς θηεῖτο πολύτλας δῖος Ὀδυσσεύς.</l>
    <l>αὐτὰρ ἐπεὶ δὴ πάντα ἑῷ θηήσατο θυμῷ,</l>
    <l>καρπαλίμως ὑπὲρ οὐδὸν ἐβήσετο δώματος εἴσω.</l>
    <l>εὗρε δὲ Φαιήκων ἡγήτορας ἠδὲ μέδοντας</l>
    <l>σπένδοντας δεπάεσσιν ἐϋσκόπῳ Ἀργεϊφόντῃ,</l>
    <l>ᾧ πυμάτῳ σπένδεσκον, ὅτε μνησαίατο κοίτου.</l>
    <l>αὐτὰρ ὁ βῆ διὰ δῶμα πολύτλας δῖος Ὀδυσσεὺς</l>
    <l>πολλὴν ἠέρ' ἔχων, ἥν οἱ περίχευεν Ἀθήνη,</l>
    <l>ὄφρ' ἵκετ' Ἀρήτην τε καὶ Ἀλκίνοον βασιλῆα.</l>
    <l>ἀμφὶ δ' ἄρ' Ἀρήτης βάλε γούνασι χεῖρας Ὀδυσσεύς,</l>
    <l>καὶ τότε δή ῥ' αὐτοῖο πάλιν χύτο θέσφατος ἀήρ.</l>
    <l>οἱ δ' ἄνεω ἐγένοντο δόμον κάτα φῶτα ἰδόντες,</l>
    <l>θαύμαζον δ' ὁρόωντες· ὁ δ' ἐλλιτάνευεν Ὀδυσσεύς·</l>
    <l>‘Ἀρήτη, θύγατερ Ῥηξήνορος ἀντιθέοιο,</l>
    <l>σόν τε πόσιν σά τε γούναθ' ἱκάνω πολλὰ μογήσας,</l>
    <l>τούσδε τε δαιτυμόνας, τοῖσιν θεοὶ ὄλβια δοῖεν,</l>
    <l>ζωέμεναι, καὶ παισὶν ἐπιτρέψειεν ἕκαστος</l>
    <l>κτήματ' ἐνὶ μεγάροισι γέρας θ', ὅ τι δῆμος ἔδωκεν.</l>
    <l>αὐτὰρ ἐμοὶ πομπὴν ὀτρύνετε πατρίδ' ἱκέσθαι</l>
    <l>θᾶσσον, ἐπεὶ δὴ δηθὰ φίλων ἄπο πήματα πάσχω.’</l>
    <l>ὣς εἰπὼν κατ' ἄρ' ἕζετ' ἐπ' ἐσχάρῃ ἐν κονίῃσι</l>
    <l>πὰρ πυρί· οἱ δ' ἄρα πάντες ἀκὴν ἐγένοντο σιωπῇ.</l>
    <l>ὀψὲ δὲ δὴ μετέειπε γέρων ἥρως Ἐχένηος,</l>
    <l>ὃς δὴ Φαιήκων ἀνδρῶν προγενέστερος ἦεν</l>
    <l>καὶ μύθοισι κέκαστο, παλαιά τε πολλά τε εἰδώς·</l>
    <l>ὅ σφιν ἐῢ φρονέων ἀγορήσατο καὶ μετέειπεν·</l>
    <l>‘Ἀλκίνο', οὐ μέν τοι τόδε κάλλιον οὐδὲ ἔοικε</l>
    <l>ξεῖνον μὲν χαμαὶ ἧσθαι ἐπ' ἐσχάρῃ ἐν κονίῃσιν·</l>
    <l>οἵδε δὲ σὸν μῦθον ποτιδέγμενοι ἰσχανόωνται.</l>
    <l>ἀλλ' ἄγε δὴ ξεῖνον μὲν ἐπὶ θρόνου ἀργυροήλου</l>
    <l>ἕσσον ἀναστήσας, σὺ δὲ κηρύκεσσι κέλευσον</l>
    <l>οἶνον ἐπικρῆσαι, ἵνα καὶ Διὶ τερπικεραύνῳ</l>
    <l>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ·</l>
    <l>δόρπον δὲ ξείνῳ ταμίη δότω ἔνδον ἐόντων.’</l>
    <l>αὐτὰρ ἐπεὶ τό γ' ἄκουσ' ἱερὸν μένος Ἀλκινόοιο,</l>
    <l>χειρὸς ἑλὼν Ὀδυσῆα δαΐφρονα ποικιλομήτην</l>
    <l>ὦρσεν ἀπ' ἐσχαρόφιν καὶ ἐπὶ θρόνου εἷσε φαεινοῦ,</l>
    <l>υἱὸν ἀναστήσας ἀγαπήνορα Λαοδάμαντα,</l>
    <l>ὅς οἱ πλησίον ἷζε, μάλιστα δέ μιν φιλέεσκε.</l>
    <l>χέρνιβα δ' ἀμφίπολος προχόῳ ἐπέχευε φέρουσα</l>
    <l>καλῇ χρυσείῃ, ὑπὲρ ἀργυρέοιο λέβητος,</l>
    <l>νίψασθαι· παρὰ δὲ ξεστὴν ἐτάνυσσε τράπεζαν.</l>
    <l>σῖτον δ' αἰδοίη ταμίη παρέθηκε φέρουσα,</l>
    <l>εἴδατα πόλλ' ἐπιθεῖσα, χαριζομένη παρεόντων.</l>
    <l>αὐτὰρ ὁ πῖνε καὶ ἦσθε πολύτλας δῖος Ὀδυσσεύς.</l>
    <l>καὶ τότε κήρυκα προσέφη μένος Ἀλκινόοιο·</l>
    <l>‘Ποντόνοε, κρητῆρα κερασσάμενος μέθυ νεῖμον</l>
    <l>πᾶσιν ἀνὰ μέγαρον, ἵνα καὶ Διὶ τερπικεραύνῳ</l>
    <l>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ.’</l>
    <l>ὣς φάτο, Ποντόνοος δὲ μελίφρονα οἶνον ἐκίρνα,</l>
    <l>νώμησεν δ' ἄρα πᾶσιν ἐπαρξάμενος δεπάεσσιν.</l>
    <l>αὐτὰρ ἐπεὶ σπεῖσάν τε πίον θ', ὅσον ἤθελε θυμός,</l>
    <l>τοῖσιν δ' Ἀλκίνοος ἀγορήσατο καὶ μετέειπε·</l>
    <l>‘κέκλυτε, Φαιήκων ἡγήτορες ἠδὲ μέδοντες,</l>
    <l>ὄφρ' εἴπω, τά με θυμὸς ἐνὶ στήθεσσι κελεύει.</l>
    <l>νῦν μὲν δαισάμενοι κατακείετε οἴκαδ' ἰόντες,</l>
    <l>ἠῶθεν δὲ γέροντας ἐπὶ πλέονας καλέσαντες</l>
    <l>ξεῖνον ἐνὶ μεγάροις ξεινίσσομεν ἠδὲ θεοῖσι</l>
    <l>ῥέξομεν ἱερὰ καλά, ἔπειτα δὲ καὶ περὶ πομπῆς</l>
    <l>μνησόμεθ', ὥς χ' ὁ ξεῖνος ἄνευθε πόνου καὶ ἀνίης</l>
    <l>πομπῇ ὑφ' ἡμετέρῃ ἣν πατρίδα γαῖαν ἵκηται</l>
    <l>χαίρων καρπαλίμως, εἰ καὶ μάλα τηλόθεν ἐστί,</l>
    <l>μηδέ τι μεσσηγύς γε κακὸν καὶ πῆμα πάθῃσι</l>
    <l>πρίν γε τὸν ἧς γαίης ἐπιβήμεναι· ἔνθα δ' ἔπειτα</l>
    <l>πείσεται, ἅσσα οἱ αἶσα κατὰ Κλῶθές τε βαρεῖαι</l>
    <l>γεινομένῳ νήσαντο λίνῳ, ὅτε μιν τέκε μήτηρ.</l>
    <l>εἰ δέ τις ἀθανάτων γε κατ' οὐρανοῦ εἰλήλουθεν,</l>
    <l>ἄλλο τι δὴ τόδ' ἔπειτα θεοὶ περιμηχανόωνται.</l>
    <l>αἰεὶ γὰρ τὸ πάρος γε θεοὶ φαίνονται ἐναργεῖς</l>
    <l>ἡμῖν, εὖθ' ἕρδωμεν ἀγακλειτὰς ἑκατόμβας,</l>
    <l>δαίνυνταί τε παρ' ἄμμι καθήμενοι ἔνθα περ ἡμεῖς.</l>
    <l>εἰ δ' ἄρα τις καὶ μοῦνος ἰὼν ξύμβληται ὁδίτης,</l>
    <l>οὔ τι κατακρύπτουσιν, ἐπεί σφισιν ἐγγύθεν εἰμέν,</l>
    <l>ὥς περ Κύκλωπές τε καὶ ἄγρια φῦλα Γιγάντων.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Ἀλκίνο', ἄλλο τί τοι μελέτω φρεσίν· οὐ γὰρ ἐγώ γε</l>
    <l>ἀθανάτοισιν ἔοικα, τοὶ οὐρανὸν εὐρὺν ἔχουσιν,</l>
    <l>οὐ δέμας οὐδὲ φυήν, ἀλλὰ θνητοῖσι βροτοῖσιν.</l>
    <l>οὕς τινας ὑμεῖς ἴστε μάλιστ' ὀχέοντας ὀϊζὺν</l>
    <l>ἀνθρώπων, τοῖσίν κεν ἐν ἄλγεσιν ἰσωσαίμην·</l>
    <l>καὶ δ' ἔτι κεν καὶ πλείον' ἐγὼ κακὰ μυθησαίμην,</l>
    <l>ὅσσα γε δὴ ξύμπαντα θεῶν ἰότητι μόγησα.</l>
    <l>ἀλλ' ἐμὲ μὲν δορπῆσαι ἐάσατε κηδόμενόν περ·</l>
    <l>οὐ γάρ τι στυγερῇ ἐπὶ γαστέρι κύντερον ἄλλο</l>
    <l>ἔπλετο, ἥ τ' ἐκέλευσεν ἕο μνήσασθαι ἀνάγκῃ</l>
    <l>καὶ μάλα τειρόμενον καὶ ἐνὶ φρεσὶ πένθος ἔχοντα,</l>
    <l>ὡς καὶ ἐγὼ πένθος μὲν ἔχω φρεσίν, ἡ δὲ μάλ' αἰεὶ</l>
    <l>ἐσθέμεναι κέλεται καὶ πινέμεν, ἐκ δέ με πάντων</l>
    <l>ληθάνει, ὅσσ' ἔπαθον, καὶ ἐνιπλησθῆναι ἀνώγει.</l>
    <l>ὑμεῖς δ' ὀτρύνεσθε ἅμ' ἠόϊ φαινομένηφιν,</l>
    <l>ὥς κ' ἐμὲ τὸν δύστηνον ἐμῆς ἐπιβήσετε πάτρης,</l>
    <l>καί περ πολλὰ παθόντα· ἰδόντα με καὶ λίποι αἰὼν</l>
    <l>κτῆσιν ἐμὴν δμῶάς τε καὶ ὑψερεφὲς μέγα δῶμα.’</l>
    <l>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον</l>
    <l>πεμπέμεναι τὸν ξεῖνον, ἐπεὶ κατὰ μοῖραν ἔειπεν.</l>
    <l>αὐτὰρ ἐπεὶ σπεῖσάν τε πίον θ', ὅσον ἤθελε θυμός,</l>
    <l>οἱ μὲν κακκείοντες ἔβαν οἶκόνδε ἕκαστος,</l>
    <l>αὐτὰρ ὁ ἐν μεγάρῳ ὑπελείπετο δῖος Ὀδυσσεύς,</l>
    <l>πὰρ δέ οἱ Ἀρήτη τε καὶ Ἀλκίνοος θεοειδὴς</l>
    <l>ἥσθην· ἀμφίπολοι δ' ἀπεκόσμεον ἔντεα δαιτός.</l>
    <l>τοῖσιν δ' Ἀρήτη λευκώλενος ἤρχετο μύθων·</l>
    <l>ἔγνω γὰρ φᾶρός τε χιτῶνά τε εἵματ' ἰδοῦσα</l>
    <l>καλά, τά ῥ' αὐτὴ τεῦξε σὺν ἀμφιπόλοισι γυναιξί·</l>
    <l>καί μιν φωνήσασ' ἔπεα πτερόεντα προσηύδα·</l>
    <l>‘ξεῖνε, τὸ μέν σε πρῶτον ἐγὼν εἰρήσομαι αὐτή·</l>
    <l>τίς πόθεν εἰς ἀνδρῶν; τίς τοι τάδε εἵματ' ἔδωκεν;</l>
    <l>οὐ δὴ φῂς ἐπὶ πόντον ἀλώμενος ἐνθάδ' ἱκέσθαι;’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ἀργαλέον, βασίλεια, διηνεκέως ἀγορεῦσαι,</l>
    <l>κήδε' ἐπεί μοι πολλὰ δόσαν θεοὶ Οὐρανίωνες·</l>
    <l>τοῦτο δέ τοι ἐρέω, ὅ μ' ἀνείρεαι ἠδὲ μεταλλᾷς.</l>
    <l>Ὠγυγίη τις νῆσος ἀπόπροθεν εἰν ἁλὶ κεῖται·</l>
    <l>ἔνθα μὲν Ἄτλαντος θυγάτηρ, δολόεσσα Καλυψώ,</l>
    <l>ναίει ἐϋπλόκαμος, δεινὴ θεός· οὐδέ τις αὐτῇ</l>
    <l>μίσγεται οὔτε θεῶν οὔτε θνητῶν ἀνθρώπων.</l>
    <l>ἀλλ' ἐμὲ τὸν δύστηνον ἐφέστιον ἤγαγε δαίμων</l>
    <l>οἶον, ἐπεί μοι νῆα θοὴν ἀργῆτι κεραυνῷ</l>
    <l>Ζεὺς ἐλάσας ἐκέασσε μέσῳ ἐνὶ οἴνοπι πόντῳ.</l>
    <l>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι,</l>
    <l>αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης</l>
    <l>ἐννῆμαρ φερόμην· δεκάτῃ δέ με νυκτὶ μελαίνῃ</l>
    <l>νῆσον ἐς Ὠγυγίην πέλασαν θεοί, ἔνθα Καλυψὼ</l>
    <l>ναίει ἐϋπλόκαμος, δεινὴ θεός· ἥ με λαβοῦσα</l>
    <l>ἐνδυκέως ἐφίλει τε καὶ ἔτρεφεν ἠδὲ ἔφασκε</l>
    <l>θήσειν ἀθάνατον καὶ ἀγήραον ἤματα πάντα·</l>
    <l>ἀλλ' ἐμὸν οὔ ποτε θυμὸν ἐνὶ στήθεσσιν ἔπειθεν.</l>
    <l>ἔνθα μὲν ἑπτάετες μένον ἔμπεδον, εἵματα δ' αἰεὶ</l>
    <l>δάκρυσι δεύεσκον, τά μοι ἄμβροτα δῶκε Καλυψώ·</l>
    <l>ἀλλ' ὅτε δὴ ὄγδοόν μοι ἐπιπλόμενον ἔτος ἦλθε,</l>
    <l>καὶ τότε δή μ' ἐκέλευσεν ἐποτρύνουσα νέεσθαι</l>
    <l>Ζηνὸς ὑπ' ἀγγελίης, ἢ καὶ νόος ἐτράπετ' αὐτῆς.</l>
    <l>πέμπε δ' ἐπὶ σχεδίης πολυδέσμου, πολλὰ δ' ἔδωκε,</l>
    <l>σῖτον καὶ μέθυ ἡδύ, καὶ ἄμβροτα εἵματα ἕσσεν,</l>
    <l>οὖρον δὲ προέηκεν ἀπήμονά τε λιαρόν τε.</l>
    <l>ἑπτὰ δὲ καὶ δέκα μὲν πλέον ἤματα ποντοπορεύων,</l>
    <l>ὀκτωκαιδεκάτῃ δ' ἐφάνη ὄρεα σκιόεντα</l>
    <l>γαίης ὑμετέρης, γήθησε δέ μοι φίλον ἦτορ,</l>
    <l>δυσμόρῳ· ἦ γὰρ μέλλον ἔτι ξυνέσεσθαι ὀϊζυῖ</l>
    <l>πολλῇ, τήν μοι ἐπῶρσε Ποσειδάων ἐνοσίχθων,</l>
    <l>ὅς μοι ἐφορμήσας ἀνέμους κατέδησε κέλευθον,</l>
    <l>ὤρινεν δὲ θάλασσαν ἀθέσφατον, οὐδέ τι κῦμα</l>
    <l>εἴα ἐπὶ σχεδίης ἁδινὰ στενάχοντα φέρεσθαι.</l>
    <l>τὴν μὲν ἔπειτα θύελλα διεσκέδασ'· αὐτὰρ ἐγώ γε</l>
    <l>νηχόμενος τόδε λαῖτμα διέτμαγον, ὄφρα με γαίῃ</l>
    <l>ὑμετέρῃ ἐπέλασσε φέρων ἄνεμός τε καὶ ὕδωρ.</l>
    <l>ἔνθα κέ μ' ἐκβαίνοντα βιήσατο κῦμ' ἐπὶ χέρσου,</l>
    <l>πέτρῃς πρὸς μεγάλῃσι βαλὸν καὶ ἀτερπέϊ χώρῳ,</l>
    <l>ἀλλ' ἀναχασσάμενος νῆχον πάλιν, εἷος ἐπῆλθον</l>
    <l>ἐς ποταμόν, τῇ δή μοι ἐείσατο χῶρος ἄριστος,</l>
    <l>λεῖος πετράων, καὶ ἐπὶ σκέπας ἦν ἀνέμοιο.</l>
    <l>ἐκ δ' ἔπεσον θυμηγερέων, ἐπὶ δ' ἀμβροσίη νὺξ</l>
    <l>ἤλυθ'· ἐγὼ δ' ἀπάνευθε διιπετέος ποταμοῖο</l>
    <l>ἐκβὰς ἐν θάμνοισι κατέδραθον, ἀμφὶ δὲ φύλλα</l>
    <l>ἠφυσάμην· ὕπνον δὲ θεὸς κατ' ἀπείρονα χεῦεν.</l>
    <l>ἔνθα μὲν ἐν φύλλοισι, φίλον τετιημένος ἦτορ,</l>
    <l>εὗδον παννύχιος καὶ ἐπ' ἠῶ καὶ μέσον ἦμαρ·</l>
    <l>δύσετό τ' ἠέλιος, καί με γλυκὺς ὕπνος ἀνῆκεν.</l>
    <l>ἀμφιπόλους δ' ἐπὶ θινὶ τεῆς ἐνόησα θυγατρὸς</l>
    <l>παιζούσας, ἐν δ' αὐτὴ ἔην εἰκυῖα θεῇσι.</l>
    <l>τὴν ἱκέτευσ'· ἡ δ' οὔ τι νοήματος ἤμβροτεν ἐσθλοῦ,</l>
    <l>ὡς οὐκ ἂν ἔλποιο νεώτερον ἀντιάσαντα</l>
    <l>ἑρξέμεν· αἰεὶ γάρ τε νεώτεροι ἀφραδέουσιν.</l>
    <l>ἥ μοι σῖτον δῶκεν ἅλις ἠδ' αἴθοπα οἶνον</l>
    <l>καὶ λοῦσ' ἐν ποταμῷ καί μοι τάδε εἵματ' ἔδωκε.</l>
    <l>ταῦτά τοι, ἀχνύμενός περ, ἀληθείην κατέλεξα.’</l>
    <l>τὸν δ' αὖτ' Ἀλκίνοος ἀπαμείβετο φώνησέν τε·</l>
    <l>‘ξεῖν', ἦ τοι μὲν τοῦτό γ' ἐναίσιμον οὐκ ἐνόησε</l>
    <l>παῖς ἐμή, οὕνεκά σ' οὔ τι μετ' ἀμφιπόλοισι γυναιξὶν</l>
    <l>ἦγεν ἐς ἡμετέρου· σὺ δ' ἄρα πρώτην ἱκέτευσας.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ἥρως, μή μοι τοὔνεκ' ἀμύμονα νείκεε κούρην·</l>
    <l>ἡ μὲν γάρ μ' ἐκέλευε σὺν ἀμφιπόλοισιν ἕπεσθαι,</l>
    <l>ἀλλ' ἐγὼ οὐκ ἔθελον δείσας αἰσχυνόμενός τε,</l>
    <l>μή πως καὶ σοὶ θυμὸς ἐπισκύσσαιτο ἰδόντι·</l>
    <l>δύσζηλοι γάρ τ' εἰμὲν ἐπὶ χθονὶ φῦλ' ἀνθρώπων.’</l>
    <l>τὸν δ' αὖτ' Ἀλκίνοος ἀπαμείβετο φώνησέν τε·</l>
    <l>‘ξεῖν', οὔ μοι τοιοῦτον ἐνὶ στήθεσσι φίλον κῆρ</l>
    <l>μαψιδίως κεχολῶσθαι· ἀμείνω δ' αἴσιμα πάντα.</l>
    <l>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</l>
    <l>τοῖος ἐών, οἷός ἐσσι, τά τε φρονέων ἅ τ' ἐγώ περ,</l>
    <l>παῖδά τ' ἐμὴν ἐχέμεν καὶ ἐμὸς γαμβρὸς καλέεσθαι,</l>
    <l>αὖθι μένων· οἶκον δέ κ' ἐγὼ καὶ κτήματα δοίην,</l>
    <l>εἴ κ' ἐθέλων γε μένοις· ἀέκοντα δέ σ' οὔ τις ἐρύξει</l>
    <l>Φαιήκων· μὴ τοῦτο φίλον Διὶ πατρὶ γένοιτο.</l>
    <l>πομπὴν δ' ἐς τόδ' ἐγὼ τεκμαίρομαι, ὄφρ' ἐῢ εἰδῇς,</l>
    <l>αὔριον ἔς· τῆμος δὲ σὺ μὲν δεδμημένος ὕπνῳ</l>
    <l>λέξεαι, οἱ δ' ἐλόωσι γαλήνην, ὄφρ' ἂν ἵκηαι</l>
    <l>πατρίδα σὴν καὶ δῶμα, καὶ εἴ πού τοι φίλον ἐστίν,</l>
    <l>εἴ περ καὶ μάλα πολλὸν ἑκαστέρω ἔστ' Εὐβοίης·</l>
    <l>τὴν γὰρ τηλοτάτω φάσ' ἔμμεναι οἵ μιν ἴδοντο</l>
    <l>λαῶν ἡμετέρων, ὅτε τε ξανθὸν Ῥαδάμανθυν</l>
    <l>ἦγον ἐποψόμενον Τιτυόν, Γαιήϊον υἱόν.</l>
    <l>καὶ μὲν οἱ ἔνθ' ἦλθον καὶ ἄτερ καμάτοιο τέλεσσαν</l>
    <l>ἤματι τῷ αὐτῷ καὶ ἀπήνυσαν οἴκαδ' ὀπίσσω.</l>
    <l>εἰδήσεις δὲ καὶ αὐτὸς ἐνὶ φρεσίν, ὅσσον ἄρισται</l>
    <l>νῆες ἐμαὶ καὶ κοῦροι ἀναῤῥίπτειν ἅλα πηδῷ.’</l>
    <l>ὣς φάτο, γήθησεν δὲ πολύτλας δῖος Ὀδυσσεύς,</l>
    <l>εὐχόμενος δ' ἄρα εἶπεν ἔπος τ' ἔφατ' ἔκ τ' ὀνόμαζε·</l>
    <l>‘Ζεῦ πάτερ, αἴθ', ὅσα εἶπε, τελευτήσειεν ἅπαντα</l>
    <l>Ἀλκίνοος· τοῦ μέν κεν ἐπὶ ζείδωρον ἄρουραν</l>
    <l>ἄσβεστον κλέος εἴη, ἐγὼ δέ κε πατρίδ' ἱκοίμην.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον,</l>
    <l>κέκλετο δ' Ἀρήτη λευκώλενος ἀμφιπόλοισι</l>
    <l>δέμνι' ὑπ' αἰθούσῃ θέμεναι καὶ ῥήγεα καλὰ</l>
    <l>πορφύρε' ἐμβαλέειν στορέσαι τ' ἐφύπερθε τάπητας,</l>
    <l>χλαίνας τ' ἐνθέμεναι οὔλας καθύπερθεν ἕσασθαι.</l>
    <l>αἱ δ' ἴσαν ἐκ μεγάροιο δάος μετὰ χερσὶν ἔχουσαι·</l>
    <l>αὐτὰρ ἐπεὶ στόρεσαν πυκινὸν λέχος ἐγκονέουσαι,</l>
    <l>ὤτρυνον Ὀδυσῆα παριστάμεναι ἐπέεσσιν·</l>
    <l>‘ὄρσο κέων, ὦ ξεῖνε· πεποίηται δέ τοι εὐνή.’</l>
    <l>ὣς φάν· τῷ δ' ἀσπαστὸν ἐείσατο κοιμηθῆναι.</l>
    <l>ὣς ὁ μὲν ἔνθα καθεῦδε πολύτλας δῖος Ὀδυσσεὺς</l>
    <l>τρητοῖσ' ἐν λεχέεσσιν ὑπ' αἰθούσῃ ἐριδούπῳ·</l>
    <l>Ἀλκίνοος δ' ἄρα λέκτο μυχῷ δόμου ὑψηλοῖο,</l>
    <l>πὰρ δὲ γυνὴ δέσποινα λέχος πόρσυνε καὶ εὐνήν.    </l>
  </verse>
  <chapter label="Ῥαψωδία θ">Ῥαψωδία θ</chapter>
  <verse ln="1">
    <l>Ἦμος δ' ἠριγένεια φάνη ῥοδοδάκτυλος Ἠώς,</l>
    <l>ὤρνυτ' ἄρ' ἐξ εὐνῆς ἱερὸν μένος Ἀλκινόοιο,</l>
    <l>ἂν δ' ἄρα διογενὴς ὦρτο πτολίπορθος Ὀδυσσεύς.</l>
    <l>τοῖσιν δ' ἡγεμόνευ' ἱερὸν μένος Ἀλκινόοιο</l>
    <l>Φαιήκων ἀγορήνδ', ἥ σφιν παρὰ νηυσὶ τέτυκτο.</l>
    <l>ἐλθόντες δὲ καθῖζον ἐπὶ ξεστοῖσι λίθοισι</l>
    <l>πλησίον· ἡ δ' ἀνὰ ἄστυ μετῴχετο Παλλὰς Ἀθήνη</l>
    <l>εἰδομένη κήρυκι δαΐφρονος Ἀλκινόοιο,</l>
    <l>νόστον Ὀδυσσῆϊ μεγαλήτορι μητιόωσα,</l>
    <l>καί ῥα ἑκάστῳ φωτὶ παρισταμένη φάτο μῦθον·</l>
    <l>‘δεῦτ' ἄγε, Φαιήκων ἡγήτορες ἠδὲ μέδοντες,</l>
    <l>εἰς ἀγορὴν ἰέναι, ὄφρα ξείνοιο πύθησθε,</l>
    <l>ὃς νέον Ἀλκινόοιο δαΐφρονος ἵκετο δῶμα</l>
    <l>πόντον ἐπιπλαγχθείς, δέμας ἀθανάτοισιν ὁμοῖος.’</l>
    <l>ὣς εἰποῦσ' ὤτρυνε μένος καὶ θυμὸν ἑκάστου.</l>
    <l>καρπαλίμως δ' ἔμπληντο βροτῶν ἀγοραί τε καὶ ἕδραι</l>
    <l>ἀγρομένων· πολλοὶ δ' ἄρα θηήσαντο ἰδόντες</l>
    <l>υἱὸν Λαέρταο δαΐφρονα. τῷ δ' ἄρ' Ἀθήνη</l>
    <l>θεσπεσίην κατέχευε χάριν κεφαλῇ τε καὶ ὤμοις</l>
    <l>καί μιν μακρότερον καὶ πάσσονα θῆκεν ἰδέσθαι,</l>
    <l>ὥς κεν Φαιήκεσσι φίλος πάντεσσι γένοιτο</l>
    <l>δεινός τ' αἰδοῖός τε καὶ ἐκτελέσειεν ἀέθλους</l>
    <l>πολλούς, τοὺς Φαίηκες ἐπειρήσαντ' Ὀδυσῆος.</l>
    <l>αὐτὰρ ἐπεί ῥ' ἤγερθεν ὁμηγερέες τ' ἐγένοντο,</l>
    <l>τοῖσιν δ' Ἀλκίνοος ἀγορήσατο καὶ μετέειπε·</l>
    <l>‘κέκλυτε, Φαιήκων ἡγήτορες ἠδὲ μέδοντες,</l>
    <l>ὄφρ' εἴπω, τά με θυμὸς ἐνὶ στήθεσσι κελεύει.</l>
    <l>ξεῖνος ὅδ', οὐκ οἶδ' ὅς τις, ἀλώμενος ἵκετ' ἐμὸν δῶ,</l>
    <l>ἠὲ πρὸς ἠοίων ἦ ἑσπερίων ἀνθρώπων·</l>
    <l>πομπὴν δ' ὀτρύνει καὶ λίσσεται ἔμπεδον εἶναι.</l>
    <l>ἡμεῖς δ', ὡς τὸ πάρος περ, ἐποτρυνώμεθα πομπήν·</l>
    <l>οὐδὲ γὰρ οὐδέ τις ἄλλος, ὅτις κ' ἐμὰ δώμαθ' ἵκηται,</l>
    <l>ἐνθάδ' ὀδυρόμενος δηρὸν μένει εἵνεκα πομπῆς.</l>
    <l>ἀλλ' ἄγε νῆα μέλαιναν ἐρύσσομεν εἰς ἅλα δῖαν</l>
    <l>πρωτόπλοον, κούρω δὲ δύω καὶ πεντήκοντα</l>
    <l>κρινάσθων κατὰ δῆμον, ὅσοι πάρος εἰσὶν ἄριστοι.</l>
    <l>δησάμενοι δ' εὖ πάντες ἐπὶ κληῖσιν ἐρετμὰ</l>
    <l>ἔκβητ'· αὐτὰρ ἔπειτα θοὴν ἀλεγύνετε δαῖτα</l>
    <l>ἡμέτερόνδ' ἐλθόντες· ἐγὼ δ' ἐῢ πᾶσι παρέξω.</l>
    <l>κούροισιν μὲν ταῦτ' ἐπιτέλλομαι· αὐτὰρ οἱ ἄλλοι</l>
    <l>σκηπτοῦχοι βασιλῆες ἐμὰ πρὸς δώματα καλὰ</l>
    <l>ἔρχεσθ', ὄφρα ξεῖνον ἐνὶ μεγάροισι φιλέωμεν·</l>
    <l>μηδέ τις ἀρνείσθω. καλέσασθε δὲ θεῖον ἀοιδόν,</l>
    <l>Δημόδοκον· τῷ γάρ ῥα θεὸς περὶ δῶκεν ἀοιδὴν</l>
    <l>τέρπειν, ὅππῃ θυμὸς ἐποτρύνῃσιν ἀείδειν.’</l>
    <l>ὣς ἄρα φωνήσας ἡγήσατο, τοὶ δ' ἅμ' ἕποντο</l>
    <l>σκηπτοῦχοι· κῆρυξ δὲ μετῴχετο θεῖον ἀοιδόν.</l>
    <l>κούρω δὲ κρινθέντε δύω καὶ πεντήκοντα</l>
    <l>βήτην, ὡς ἐκέλευσ', ἐπὶ θῖν' ἁλὸς ἀτρυγέτοιο.</l>
    <l>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,</l>
    <l>νῆα μὲν οἵ γε μέλαιναν ἁλὸς βένθοσδε ἔρυσσαν,</l>
    <l>ἐν δ' ἱστόν τ' ἐτίθεντο καὶ ἱστία νηῒ μελαίνῃ,</l>
    <l>ἠρτύναντο δ' ἐρετμὰ τροποῖσ' ἐν δερματίνοισι</l>
    <l>πάντα κατὰ μοῖραν· παρὰ δ' ἱστία λευκὰ τάνυσσαν.</l>
    <l>ὑψοῦ δ' ἐν νοτίῳ τήν γ' ὥρμισαν· αὐτὰρ ἔπειτα</l>
    <l>βάν ῥ' ἴμεν Ἀλκινόοιο δαΐφρονος ἐς μέγα δῶμα.</l>
    <l>πλῆντο δ' ἄρ' αἴθουσαί τε καὶ ἕρκεα καὶ δόμοι ἀνδρῶν</l>
    <l>ἀγρομένων· πολλοὶ δ' ἄρ' ἔσαν, νέοι ἠδὲ παλαιοί.</l>
    <l>τοῖσιν δ' Ἀλκίνοος δυοκαίδεκα μῆλ' ἱέρευσεν,</l>
    <l>ὀκτὼ δ' ἀργιόδοντας ὕας, δύο δ' εἰλίποδας βοῦς·</l>
    <l>τοὺς δέρον ἀμφί θ' ἕπον, τετύκοντό τε δαῖτ' ἐρατεινήν.</l>
    <l>κῆρυξ δ' ἐγγύθεν ἦλθεν ἄγων ἐρίηρον ἀοιδόν,</l>
    <l>τὸν περὶ Μοῦσ' ἐφίλησε, δίδου δ' ἀγαθόν τε κακόν τε·</l>
    <l>ὀφθαλμῶν μὲν ἄμερσε, δίδου δ' ἡδεῖαν ἀοιδήν.</l>
    <l>τῷ δ' ἄρα Ποντόνοος θῆκε θρόνον ἀργυρόηλον</l>
    <l>μέσσῳ δαιτυμόνων, πρὸς κίονα μακρὸν ἐρείσας·</l>
    <l>κὰδ δ' ἐκ πασσαλόφι κρέμασεν φόρμιγγα λίγειαν</l>
    <l>αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι</l>
    <l>κῆρυξ· πὰρ δ' ἐτίθει κάνεον καλήν τε τράπεζαν,</l>
    <l>πὰρ δὲ δέπας οἴνοιο, πιεῖν ὅτε θυμὸς ἀνώγοι.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>Μοῦσ' ἄρ' ἀοιδὸν ἀνῆκεν ἀειδέμεναι κλέα ἀνδρῶν,</l>
    <l>οἴμης, τῆς τότ' ἄρα κλέος οὐρανὸν εὐρὺν ἵκανε,</l>
    <l>νεῖκος Ὀδυσσῆος καὶ Πηλεΐδεω Ἀχιλῆος,</l>
    <l>ὥς ποτε δηρίσαντο θεῶν ἐν δαιτὶ θαλείῃ</l>
    <l>ἐκπάγλοισ' ἐπέεσσιν, ἄναξ δ' ἀνδρῶν Ἀγαμέμνων</l>
    <l>χαῖρε νόῳ, ὅ τ' ἄριστοι Ἀχαιῶν δηριόωντο.</l>
    <l>ὣς γάρ οἱ χρείων μυθήσατο Φοῖβος Ἀπόλλων</l>
    <l>Πυθοῖ ἐν ἠγαθέῃ, ὅθ' ὑπέρβη λάϊνον οὐδὸν</l>
    <l>χρησόμενος. τότε γάρ ῥα κυλίνδετο πήματος ἀρχὴ</l>
    <l>Τρωσί τε καὶ Δαναοῖσι Διὸς μεγάλου διὰ βουλάς.</l>
    <l>ταῦτ' ἄρ' ἀοιδὸς ἄειδε περικλυτός· αὐτὰρ Ὀδυσσεὺς</l>
    <l>πορφύρεον μέγα φᾶρος ἑλὼν χερσὶ στιβαρῇσι</l>
    <l>κὰκ κεφαλῆς εἴρυσσε, κάλυψε δὲ καλὰ πρόσωπα·</l>
    <l>αἴδετο γὰρ Φαίηκας ὑπ' ὀφρύσι δάκρυα λείβων.</l>
    <l>ἦ τοι ὅτε λήξειεν ἀείδων θεῖος ἀοιδός,</l>
    <l>δάκρυ' ὀμορξάμενος κεφαλῆς ἄπο φᾶρος ἕλεσκε</l>
    <l>καὶ δέπας ἀμφικύπελλον ἑλὼν σπείσασκε θεοῖσιν·</l>
    <l>αὐτὰρ ὅτ' ἂψ ἄρχοιτο καὶ ὀτρύνειαν ἀείδειν</l>
    <l>Φαιήκων οἱ ἄριστοι, ἐπεὶ τέρποντ' ἐπέεσσιν,</l>
    <l>ἂψ Ὀδυσεὺς κατὰ κρᾶτα καλυψάμενος γοάασκεν.</l>
    <l>ἔνθ' ἄλλους μὲν πάντας ἐλάνθανε δάκρυα λείβων,</l>
    <l>Ἀλκίνοος δέ μιν οἶος ἐπεφράσατ' ἠδ' ἐνόησεν</l>
    <l>ἥμενος ἄγχ' αὐτοῦ, βαρὺ δὲ στενάχοντος ἄκουσεν.</l>
    <l>αἶψα δὲ Φαιήκεσσι φιληρέτμοισι μετηύδα·</l>
    <l>‘κέκλυτε, Φαιήκων ἡγήτορες ἠδὲ μέδοντες·</l>
    <l>ἤδη μὲν δαιτὸς κεκορήμεθα θυμὸν ἐΐσης</l>
    <l>φόρμιγγός θ', ἣ δαιτὶ συνήορός ἐστι θαλείῃ·</l>
    <l>νῦν δ' ἐξέλθωμεν καὶ ἀέθλων πειρηθῶμεν</l>
    <l>πάντων, ὥς χ' ὁ ξεῖνος ἐνίσπῃ οἷσι φίλοισιν</l>
    <l>οἴκαδε νοστήσας, ὅσσον περιγινόμεθ' ἄλλων</l>
    <l>πύξ τε παλαιμοσύνῃ τε καὶ ἅλμασιν ἠδὲ πόδεσσιν.’</l>
    <l>ὣς ἄρα φωνήσας ἡγήσατο, τοὶ δ' ἅμ' ἕποντο.</l>
    <l>κὰδ δ' ἐκ πασσαλόφι κρέμασεν φόρμιγγα λίγειαν,</l>
    <l>Δημοδόκου δ' ἕλε χεῖρα καὶ ἔξαγεν ἐκ μεγάροιο</l>
    <l>κῆρυξ· ἦρχε δὲ τῷ αὐτὴν ὁδὸν ἥν περ οἱ ἄλλοι</l>
    <l>Φαιήκων οἱ ἄριστοι, ἀέθλια θαυμανέοντες.</l>
    <l>βὰν δ' ἴμεν εἰς ἀγορήν, ἅμα δ' ἕσπετο πουλὺς ὅμιλος,</l>
    <l>μυρίοι· ἂν δ' ἵσταντο νέοι πολλοί τε καὶ ἐσθλοί.</l>
    <l>ὦρτο μὲν Ἀκρόνεώς τε καὶ Ὠκύαλος καὶ Ἐλατρεὺς</l>
    <l>Ναυτεύς τε Πρυμνεύς τε καὶ Ἀγχίαλος καὶ Ἐρετμεὺς</l>
    <l>Ποντεύς τε Πρῳρεύς τε, Θόων Ἀναβησίνεώς τε</l>
    <l>Ἀμφίαλός θ', υἱὸς Πολυνήου Τεκτονίδαο·</l>
    <l>ἂν δὲ καὶ Εὐρύαλος, βροτολοιγῷ ἶσος Ἄρηϊ,</l>
    <l>Ναυβολίδης, ὃς ἄριστος ἔην εἶδός τε δέμας τε</l>
    <l>πάντων Φαιήκων μετ' ἀμύμονα Λαοδάμαντα.</l>
    <l>ἂν δ' ἔσταν τρεῖς παῖδες ἀμύμονος Ἀλκινόοιο,</l>
    <l>Λαοδάμας θ' Ἅλιός τε καὶ ἀντίθεος Κλυτόνηος.</l>
    <l>οἱ δ' ἦ τοι πρῶτον μὲν ἐπειρήσαντο πόδεσσι·</l>
    <l>τοῖσι δ' ἀπὸ νύσσης τέτατο δρόμος· οἱ δ' ἅμα πάντες</l>
    <l>καρπαλίμως ἐπέτοντο κονίοντες πεδίοιο.</l>
    <l>τῶν δὲ θέειν ὄχ' ἄριστος ἔην Κλυτόνηος ἀμύμων·</l>
    <l>ὅσσον τ' ἐν νειῷ οὖρον πέλει ἡμιόνοιϊν,</l>
    <l>τόσσον ὑπεκπροθέων λαοὺς ἵκεθ', οἱ δ' ἐλίποντο.</l>
    <l>οἱ δὲ παλαιμοσύνης ἀλεγεινῆς πειρήσαντο·</l>
    <l>τῇ δ' αὖτ' Εὐρύαλος ἀπεκαίνυτο πάντας ἀρίστους.</l>
    <l>ἅλματι δ' Ἀμφίαλος πάντων προφερέστατος ἦεν·</l>
    <l>δίσκῳ δ' αὖ πάντων πολὺ φέρτατος ἦεν Ἐλατρεύς,</l>
    <l>πὺξ δ' αὖ Λαοδάμας, ἀγαθὸς πάϊς Ἀλκινόοιο.</l>
    <l>αὐτὰρ ἐπεὶ δὴ πάντες ἐτέρφθησαν φρέν' ἀέθλοις,</l>
    <l>τοῖσ' ἄρα Λαοδάμας μετέφη, πάϊς Ἀλκινόοιο·</l>
    <l>‘δεῦτε, φίλοι, τὸν ξεῖνον ἐρώμεθα, εἴ τιν' ἄεθλον</l>
    <l>οἶδέ τε καὶ δεδάηκε· φυήν γε μὲν οὐ κακός ἐστι,</l>
    <l>μηρούς τε κνήμας τε καὶ ἄμφω χεῖρας ὕπερθεν</l>
    <l>αὐχένα τε στιβαρὸν μέγα τε σθένος· οὐδέ τι ἥβης</l>
    <l>δεύεται, ἀλλὰ κακοῖσι συνέῤῥηκται πολέεσσιν.</l>
    <l>οὐ γὰρ ἐγώ γέ τί φημι κακώτερον ἄλλο θαλάσσης</l>
    <l>ἄνδρα γε συγχεῦαι, εἰ καὶ μάλα καρτερὸς εἴη.’</l>
    <l>τὸν δ' αὖτ' Εὐρύαλος ἀπαμείβετο φώνησέν τε·</l>
    <l>‘Λαοδάμαν, μάλα τοῦτο ἔπος κατὰ μοῖραν ἔειπες.</l>
    <l>αὐτὸς νῦν προκάλεσσαι ἰὼν καὶ πέφραδε μῦθον.’</l>
    <l>αὐτὰρ ἐπεὶ τό γ' ἄκουσ' ἀγαθὸς πάϊς Ἀλκινόοιο,</l>
    <l>στῆ ῥ' ἐς μέσσον ἰὼν καὶ Ὀδυσσῆα προσέειπε·</l>
    <l>‘δεῦρ' ἄγε καὶ σύ, ξεῖνε πάτερ, πείρησαι ἀέθλων,</l>
    <l>εἴ τινά που δεδάηκας· ἔοικε δέ σ' ἴδμεν ἀέθλους.</l>
    <l>οὐ μὲν γὰρ μεῖζον κλέος ἀνέρος, ὄφρα κεν ᾖσιν,</l>
    <l>ἢ ὅ τι ποσσίν τε ῥέξῃ καὶ χερσὶν ἑῇσιν.</l>
    <l>ἀλλ' ἄγε πείρησαι, σκέδασον δ' ἀπὸ κήδεα θυμοῦ·</l>
    <l>σοὶ δ' ὁδὸς οὐκέτι δηρὸν ἀπέσσεται, ἀλλά τοι ἤδη</l>
    <l>νηῦς τε κατείρυσται καὶ ἐπαρτέες εἰσὶν ἑταῖροι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Λαοδάμαν, τί με ταῦτα κελεύετε κερτομέοντες;</l>
    <l>κήδεά μοι καὶ μᾶλλον ἐνὶ φρεσὶν ἤ περ ἄεθλοι,</l>
    <l>ὃς πρὶν μὲν μάλα πολλὰ πάθον καὶ πολλὰ μόγησα,</l>
    <l>νῦν δὲ μεθ' ὑμετέρῃ ἀγορῇ νόστοιο χατίζων</l>
    <l>ἧμαι, λισσόμενος βασιλῆά τε πάντα τε δῆμον.’</l>
    <l>τὸν δ' αὖτ' Εὐρύαλος ἀπαμείβετο νείκεσέ τ' ἄντην·</l>
    <l>‘οὐ γάρ σ' οὐδέ, ξεῖνε, δαήμονι φωτὶ ἐΐσκω</l>
    <l>ἄθλων, οἷά τε πολλὰ μετ' ἀνθρώποισι πέλονται,</l>
    <l>ἀλλὰ τῷ, ὅς θ' ἅμα νηῒ πολυκλήϊδι θαμίζων,</l>
    <l>ἀρχὸς ναυτάων, οἵ τε πρηκτῆρες ἔασι,</l>
    <l>φόρτου τε μνήμων καὶ ἐπίσκοπος ᾖσιν ὁδαίων</l>
    <l>κερδέων θ' ἁρπαλέων· οὐδ' ἀθλητῆρι ἔοικας.’</l>
    <l>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς·</l>
    <l>‘ξεῖν', οὐ καλὸν ἔειπες· ἀτασθάλῳ ἀνδρὶ ἔοικας.</l>
    <l>οὕτως οὐ πάντεσσι θεοὶ χαρίεντα διδοῦσιν</l>
    <l>ἀνδράσιν, οὔτε φυὴν οὔτ' ἂρ φρένας οὔτ' ἀγορητύν.</l>
    <l>ἄλλος μὲν γὰρ εἶδος ἀκιδνότερος πέλει ἀνήρ,</l>
    <l>ἀλλὰ θεὸς μορφὴν ἔπεσι στέφει· οἱ δέ τ' ἐς αὐτὸν</l>
    <l>τερπόμενοι λεύσσουσιν, ὁ δ' ἀσφαλέως ἀγορεύει,</l>
    <l>αἰδοῖ μειλιχίῃ, μετὰ δὲ πρέπει ἀγρομένοισιν,</l>
    <l>ἐρχόμενον δ' ἀνὰ ἄστυ θεὸν ὣς εἰσορόωσιν.</l>
    <l>ἄλλος δ' αὖ εἶδος μὲν ἀλίγκιος ἀθανάτοισιν,</l>
    <l>ἀλλ' οὔ οἱ χάρις ἀμφὶ περιστέφεται ἐπέεσσιν,</l>
    <l>ὡς καὶ σοὶ εἶδος μὲν ἀριπρεπές, οὐδέ κεν ἄλλως</l>
    <l>οὐδὲ θεὸς τεύξειε, νόον δ' ἀποφώλιός ἐσσι.</l>
    <l>ὤρινάς μοι θυμὸν ἐνὶ στήθεσσι φίλοισιν</l>
    <l>εἰπὼν οὐ κατὰ κόσμον· ἐγὼ δ' οὐ νῆϊς ἀέθλων,</l>
    <l>ὡς σύ γε μυθεῖαι, ἀλλ' ἐν πρώτοισιν ὀΐω</l>
    <l>ἔμμεναι, ὄφρ' ἥβῃ τε πεποίθεα χερσί τ' ἐμῇσι.</l>
    <l>νῦν δ' ἔχομαι κακότητι καὶ ἄλγεσι· πολλὰ γὰρ ἔτλην,</l>
    <l>ἀνδρῶν τε πτολέμους ἀλεγεινά τε κύματα πείρων.</l>
    <l>ἀλλὰ καὶ ὧς, κακὰ πολλὰ παθών, πειρήσομ' ἀέθλων·</l>
    <l>θυμοδακὴς γὰρ μῦθος· ἐπώτρυνας δέ με εἰπών.’</l>
    <l>ἦ ῥα, καὶ αὐτῷ φάρει ἀναΐξας λάβε δίσκον</l>
    <l>μείζονα καὶ πάχετον, στιβαρώτερον οὐκ ὀλίγον περ</l>
    <l>ἢ οἵῳ Φαίηκες ἐδίσκεον ἀλλήλοισι.</l>
    <l>τόν ῥα περιστρέψας ἧκε στιβαρῆς ἀπὸ χειρός·</l>
    <l>βόμβησεν δὲ λίθος· κατὰ δ' ἔπτηξαν ποτὶ γαίῃ</l>
    <l>Φαίηκες δολιχήρετμοι, ναυσικλυτοὶ ἄνδρες,</l>
    <l>λᾶος ὑπὸ ῥιπῆς· ὁ δ' ὑπέρπτατο σήματα πάντων,</l>
    <l>ῥίμφα θέων ἀπὸ χειρός· ἔθηκε δὲ τέρματ' Ἀθήνη</l>
    <l>ἀνδρὶ δέμας εἰκυῖα, ἔπος τ' ἔφατ' ἔκ τ' ὀνόμαζε·</l>
    <l>‘καί κ' ἀλαός τοι, ξεῖνε, διακρίνειε τὸ σῆμα</l>
    <l>ἀμφαφόων, ἐπεὶ οὔ τι μεμιγμένον ἐστὶν ὁμίλῳ,</l>
    <l>ἀλλὰ πολὺ πρῶτον. σὺ δὲ θάρσει τόνδε γ' ἄεθλον·</l>
    <l>οὔ τις Φαιήκων τόν γ' ἵξεται οὐδ' ὑπερήσει.’</l>
    <l>ὣς φάτο, γήθησεν δὲ πολύτλας δῖος Ὀδυσσεύς,</l>
    <l>χαίρων οὕνεχ' ἑταῖρον ἐνηέα λεῦσσ' ἐν ἀγῶνι.</l>
    <l>καὶ τότε κουφότερον μετεφώνεε Φαιήκεσσι·</l>
    <l>‘τοῦτον νῦν ἀφίκεσθε, νέοι· τάχα δ' ὕστερον ἄλλον</l>
    <l>ἥσειν ἢ τοσσοῦτον ὀΐομαι ἢ ἔτι μάσσον.</l>
    <l>τῶν δ' ἄλλων ὅτινα κραδίη θυμός τε κελεύει,</l>
    <l>δεῦρ' ἄγε πειρηθήτω, ἐπεί μ' ἐχολώσατε λίην,</l>
    <l>ἢ πὺξ ἠὲ πάλῃ ἢ καὶ ποσίν, οὔ τι μεγαίρω,</l>
    <l>πάντων Φαιήκων πλήν γ' αὐτοῦ Λαοδάμαντος.</l>
    <l>ξεῖνος γάρ μοι ὅδ' ἐστί· τίς ἂν φιλέοντι μάχοιτο;</l>
    <l>ἄφρων δὴ κεῖνός γε καὶ οὐτιδανὸς πέλει ἀνήρ,</l>
    <l>ὅς τις ξεινοδόκῳ ἔριδα προφέρηται ἀέθλων</l>
    <l>δήμῳ ἐν ἀλλοδαπῷ· ἕο δ' αὐτοῦ πάντα κολούει.</l>
    <l>τῶν δ' ἄλλων οὔ πέρ τιν' ἀναίνομαι οὐδ' ἀθερίζω,</l>
    <l>ἀλλ' ἐθέλω ἴδμεν καὶ πειρηθήμεναι ἄντην.</l>
    <l>πάντα γὰρ οὐ κακός εἰμι, μετ' ἀνδράσιν ὅσσοι ἄεθλοι·</l>
    <l>εὖ μὲν τόξον οἶδα ἐΰξοον ἀμφαφάασθαι·</l>
    <l>πρῶτός κ' ἄνδρα βάλοιμι ὀϊστεύσας ἐν ὁμίλῳ</l>
    <l>ἀνδρῶν δυσμενέων, εἰ καὶ μάλα πολλοὶ ἑταῖροι</l>
    <l>ἄγχι παρασταῖεν καὶ τοξαζοίατο φωτῶν.</l>
    <l>οἶος δή με Φιλοκτήτης ἀπεκαίνυτο τόξῳ</l>
    <l>δήμῳ ἔνι Τρώων, ὅτε τοξαζοίμεθ' Ἀχαιοί·</l>
    <l>τῶν δ' ἄλλων ἐμέ φημι πολὺ προφερέστερον εἶναι,</l>
    <l>ὅσσοι νῦν βροτοί εἰσιν ἐπὶ χθονὶ σῖτον ἔδοντες.</l>
    <l>ἀνδράσι δὲ προτέροισιν ἐριζέμεν οὐκ ἐθελήσω,</l>
    <l>οὔθ' Ἡρακλῆϊ οὔτ' Εὐρύτῳ Οἰχαλιῆϊ,</l>
    <l>οἵ ῥα καὶ ἀθανάτοισιν ἐρίζεσκον περὶ τόξων.</l>
    <l>τῶ ῥα καὶ αἶψ' ἔθανεν μέγας Εὔρυτος οὐδ' ἐπὶ γῆρας</l>
    <l>ἵκετ' ἐνὶ μεγάροισι· χολωσάμενος γὰρ Ἀπόλλων</l>
    <l>ἔκτανεν, οὕνεκά μιν προκαλίζετο τοξάζεσθαι.</l>
    <l>δουρὶ δ' ἀκοντίζω ὅσον οὐκ ἄλλος τις ὀϊστῷ.</l>
    <l>οἴοισιν δείδοικα ποσὶν μή τίς με παρέλθῃ</l>
    <l>Φαιήκων· λίην γὰρ ἀεικελίως ἐδαμάσθην</l>
    <l>κύμασιν ἐν πολλοῖσ', ἐπεὶ οὐ κομιδὴ κατὰ νῆα</l>
    <l>ἦεν ἐπηετανός· τῶ μοι φίλα γυῖα λέλυνται.’</l>
    <l>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ·</l>
    <l>Ἀλκίνοος δέ μιν οἶος ἀμειβόμενος προσέειπε·</l>
    <l>‘ξεῖν', ἐπεὶ οὐκ ἀχάριστα μεθ' ἡμῖν ταῦτ' ἀγορεύεις,</l>
    <l>ἀλλ' ἐθέλεις ἀρετὴν σὴν φαινέμεν, ἥ τοι ὀπηδεῖ,</l>
    <l>χωόμενος, ὅτι σ' οὗτος ἀνὴρ ἐν ἀγῶνι παραστὰς</l>
    <l>νείκεσεν, ὡς ἂν σὴν ἀρετὴν βροτὸς οὔ τις ὄνοιτο,</l>
    <l>ὅς τις ἐπίσταιτο ᾗσι φρεσὶν ἄρτια βάζειν·</l>
    <l>ἀλλ' ἄγε νῦν ἐμέθεν ξυνίει ἔπος, ὄφρα καὶ ἄλλῳ</l>
    <l>εἴπῃς ἡρώων, ὅτε κεν σοῖσ' ἐν μεγάροισι</l>
    <l>δαινύῃ παρὰ σῇ τ' ἀλόχῳ καὶ σοῖσι τέκεσσιν,</l>
    <l>ἡμετέρης ἀρετῆς μεμνημένος, οἷα καὶ ἡμῖν</l>
    <l>Ζεὺς ἐπὶ ἔργα τίθησι διαμπερὲς ἐξ ἔτι πατρῶν.</l>
    <l>οὐ γὰρ πυγμάχοι εἰμὲν ἀμύμονες οὐδὲ παλαισταί,</l>
    <l>ἀλλὰ ποσὶ κραιπνῶς θέομεν καὶ νηυσὶν ἄριστοι,</l>
    <l>αἰεὶ δ' ἡμῖν δαίς τε φίλη κίθαρίς τε χοροί τε</l>
    <l>εἵματά τ' ἐξημοιβὰ λοετρά τε θερμὰ καὶ εὐναί.</l>
    <l>ἀλλ' ἄγε, Φαιήκων βητάρμονες ὅσσοι ἄριστοι,</l>
    <l>παίσατε, ὥς χ' ὁ ξεῖνος ἐνίσπῃ οἷσι φίλοισιν,</l>
    <l>οἴκαδε νοστήσας, ὅσσον περιγινόμεθ' ἄλλων</l>
    <l>ναυτιλίῃ καὶ ποσσὶ καὶ ὀρχηστυῖ καὶ ἀοιδῇ.</l>
    <l>Δημοδόκῳ δέ τις αἶψα κιὼν φόρμιγγα λίγειαν</l>
    <l>οἰσέτω, ἥ που κεῖται ἐν ἡμετέροισι δόμοισιν.’</l>
    <l>ὣς ἔφατ' Ἀλκίνοος θεοείκελος, ὦρτο δὲ κῆρυξ</l>
    <l>οἴσων φόρμιγγα γλαφυρὴν δόμου ἐκ βασιλῆος.</l>
    <l>αἰσυμνῆται δὲ κριτοὶ ἐννέα πάντες ἀνέσταν,</l>
    <l>δήμιοι, οἳ κατ' ἀγῶνα ἐῢ πρήσσεσκον ἕκαστα,</l>
    <l>λείηναν δὲ χορόν, καλὸν δ' εὔρυναν ἀγῶνα.</l>
    <l>κῆρυξ δ' ἐγγύθεν ἦλθε φέρων φόρμιγγα λίγειαν</l>
    <l>Δημοδόκῳ· ὁ δ' ἔπειτα κί' ἐς μέσον· ἀμφὶ δὲ κοῦροι</l>
    <l>πρωθῆβαι ἵσταντο, δαήμονες ὀρχηθμοῖο,</l>
    <l>πέπληγον δὲ χορὸν θεῖον ποσίν. αὐτὰρ Ὀδυσσεὺς</l>
    <l>μαρμαρυγὰς θηεῖτο ποδῶν, θαύμαζε δὲ θυμῷ.</l>
    <l>αὐτὰρ ὁ φορμίζων ἀνεβάλλετο καλὸν ἀείδειν</l>
    <l>ἀμφ' Ἄρεος φιλότητος ἐϋστεφάνου τ' Ἀφροδίτης,</l>
    <l>ὡς τὰ πρῶτ' ἐμίγησαν ἐν Ἡφαίστοιο δόμοισι</l>
    <l>λάθρῃ· πολλὰ δὲ δῶκε, λέχος δ' ᾔσχυνε καὶ εὐνὴν</l>
    <l>Ἡφαίστοιο ἄνακτος. ἄφαρ δέ οἱ ἄγγελος ἦλθεν</l>
    <l>Ἥλιος, ὅ σφ' ἐνόησε μιγαζομένους φιλότητι.</l>
    <l>Ἥφαιστος δ' ὡς οὖν θυμαλγέα μῦθον ἄκουσε,</l>
    <l>βῆ ῥ' ἴμεν ἐς χαλκεῶνα, κακὰ φρεσὶ βυσσοδομεύων·</l>
    <l>ἐν δ' ἔθετ' ἀκμοθέτῳ μέγαν ἄκμονα, κόπτε δὲ δεσμοὺς</l>
    <l>ἀῤῥήκτους ἀλύτους, ὄφρ' ἔμπεδον αὖθι μένοιεν.</l>
    <l>αὐτὰρ ἐπεὶ δὴ τεῦξε δόλον κεχολωμένος Ἄρει,</l>
    <l>βῆ ῥ' ἴμεν ἐς θάλαμον, ὅθι οἱ φίλα δέμνια κεῖτο·</l>
    <l>ἀμφὶ δ' ἄρ' ἑρμῖσιν χέε δέσματα κύκλῳ ἁπάντῃ,</l>
    <l>πολλὰ δὲ καὶ καθύπερθε μελαθρόφιν ἐξεκέχυντο,</l>
    <l>ἠΰτ' ἀράχνια λεπτά· τά γ' οὔ κέ τις οὐδὲ ἴδοιτο,</l>
    <l>οὐδὲ θεῶν μακάρων· περὶ γὰρ δολόεντα τέτυκτο.</l>
    <l>αὐτὰρ ἐπεὶ δὴ πάντα δόλον περὶ δέμνια χεῦεν,</l>
    <l>εἴσατ' ἴμεν ἐς Λῆμνον, ἐϋκτίμενον πτολίεθρον,</l>
    <l>ἥ οἱ γαιάων πολὺ φιλτάτη ἐστὶν ἁπασέων.</l>
    <l>οὐδ' ἀλαὸς σκοπιὴν εἶχε χρυσήνιος Ἄρης,</l>
    <l>ὡς ἴδεν Ἥφαιστον κλυτοτέχνην νόσφι κιόντα·</l>
    <l>βῆ δ' ἴμεναι πρὸς δῶμα περικλυτοῦ Ἡφαίστοιο,</l>
    <l>ἰχανόων φιλότητος ἐϋστεφάνου Κυθερείης.</l>
    <l>ἡ δὲ νέον παρὰ πατρὸς ἐρισθενέος Κρονίωνος</l>
    <l>ἐρχομένη κατ' ἄρ' ἕζεθ'· ὁ δ' εἴσω δώματος ᾔει</l>
    <l>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε·</l>
    <l>‘δεῦρο, φίλη, λέκτρονδε, τραπείομεν εὐνηθέντε·</l>
    <l>οὐ γὰρ ἔθ' Ἥφαιστος μεταδήμιος, ἀλλά που ἤδη</l>
    <l>οἴχεται ἐς Λῆμνον μετὰ Σίντιας ἀγριοφώνους.’</l>
    <l>ὣς φάτο, τῇ δ' ἀσπαστὸν ἐείσατο κοιμηθῆναι.</l>
    <l>τὼ δ' ἐς δέμνια βάντε κατέδραθον· ἀμφὶ δὲ δεσμοὶ</l>
    <l>τεχνήεντες ἔχυντο πολύφρονος Ἡφαίστοιο,</l>
    <l>οὐδέ τι κινῆσαι μελέων ἦν οὐδ' ἀναεῖραι.</l>
    <l>καὶ τότε δὴ γίνωσκον, ὅ τ' οὐκέτι φυκτὰ πέλοντο.</l>
    <l>ἀγχίμολον δέ σφ' ἦλθε περικλυτὸς ἀμφιγυήεις,</l>
    <l>αὖτις ὑποστρέψας πρὶν Λήμνου γαῖαν ἱκέσθαι·</l>
    <l>Ἠέλιος γάρ οἱ σκοπιὴν ἔχεν εἶπέ τε μῦθον.</l>
    <l>βῆ δ' ἴμεναι πρὸς δῶμα, φίλον τετιημένος ἦτορ·</l>
    <l>ἔστη δ' ἐν προθύροισι, χόλος δέ μιν ἄγριος ᾕρει·</l>
    <l>σμερδαλέον δ' ἐβόησε γέγωνέ τε πᾶσι θεοῖσι·</l>
    <l>‘Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</l>
    <l>δεῦθ', ἵνα ἔργ' ἀγέλαστα καὶ οὐκ ἐπιεικτὰ ἴδησθε,</l>
    <l>ὡς ἐμὲ χωλὸν ἐόντα Διὸς θυγάτηρ Ἀφροδίτη</l>
    <l>αἰὲν ἀτιμάζει, φιλέει δ' ἀΐδηλον Ἄρηα,</l>
    <l>οὕνεχ' ὁ μὲν καλός τε καὶ ἀρτίπος, αὐτὰρ ἐγώ γε</l>
    <l>ἠπεδανὸς γενόμην· ἀτὰρ οὔ τί μοι αἴτιος ἄλλος,</l>
    <l>ἀλλὰ τοκῆε δύω, τὼ μὴ γείνασθαι ὄφελλον.</l>
    <l>ἀλλ' ὄψεσθ', ἵνα τώ γε καθεύδετον ἐν φιλότητι,</l>
    <l>εἰς ἐμὰ δέμνια βάντες· ἐγὼ δ' ὁρόων ἀκάχημαι.</l>
    <l>οὐ μέν σφεας ἔτ' ἔολπα μίνυνθά γε κειέμεν οὕτω,</l>
    <l>καὶ μάλα περ φιλέοντε· τάχ' οὐκ ἐθελήσετον ἄμφω</l>
    <l>εὕδειν· ἀλλά σφωε δόλος καὶ δεσμὸς ἐρύξει,</l>
    <l>εἰς ὅ κέ μοι μάλα πάντα πατὴρ ἀποδῷσιν ἔεδνα,</l>
    <l>ὅσσα οἱ ἐγγυάλιξα κυνώπιδος εἵνεκα κούρης,</l>
    <l>οὕνεκά οἱ καλὴ θυγάτηρ, ἀτὰρ οὐκ ἐχέθυμος.’</l>
    <l>ὣς ἔφαθ', οἱ δ' ἀγέροντο θεοὶ ποτὶ χαλκοβατὲς δῶ·</l>
    <l>ἦλθε Ποσειδάων γαιήοχος, ἦλθ' ἐριούνης</l>
    <l>Ἑρμείας, ἦλθεν δὲ ἄναξ ἑκάεργος Ἀπόλλων.</l>
    <l>θηλύτεραι δὲ θεαὶ μένον αἰδόϊ οἴκοι ἑκάστη.</l>
    <l>ἔσταν δ' ἐν προθύροισι θεοί, δωτῆρες ἑάων·</l>
    <l>ἄσβεστος δ' ἄρ' ἐνῶρτο γέλως μακάρεσσι θεοῖσι</l>
    <l>τέχνας εἰσορόωσι πολύφρονος Ἡφαίστοιο.</l>
    <l>ὧδε δέ τις εἴπεσκεν ἰδὼν ἐς πλησίον ἄλλον·</l>
    <l>‘οὐκ ἀρετᾷ κακὰ ἔργα· κιχάνει τοι βραδὺς ὠκύν,</l>
    <l>ὡς καὶ νῦν Ἥφαιστος ἐὼν βραδὺς εἷλεν Ἄρηα,</l>
    <l>ὠκύτατόν περ ἐόντα θεῶν, οἳ Ὄλυμπον ἔχουσι,</l>
    <l>χωλὸς ἐών, τέχνῃσι· τὸ καὶ μοιχάγρι' ὀφέλλει.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον·</l>
    <l>Ἑρμῆν δὲ προσέειπεν ἄναξ Διὸς υἱὸς Ἀπόλλων·</l>
    <l>‘Ἑρμεία Διὸς υἱέ, διάκτορε, δῶτορ ἑάων,</l>
    <l>ἦ ῥά κεν ἐν δεσμοῖσ' ἐθέλοις κρατεροῖσι πιεσθεὶς</l>
    <l>εὕδειν ἐν λέκτροισι παρὰ χρυσῇ Ἀφροδίτῃ;’</l>
    <l>τὸν δ' ἠμείβετ' ἔπειτα διάκτορος Ἀργεϊφόντης·</l>
    <l>‘αἲ γὰρ τοῦτο γένοιτο, ἄναξ ἑκατηβόλ' Ἄπολλον.</l>
    <l>δεσμοὶ μὲν τρὶς τόσσοι ἀπείρονες ἀμφὶς ἔχοιεν,</l>
    <l>ὑμεῖς δ' εἰσορόῳτε θεοὶ πᾶσαί τε θέαιναι,</l>
    <l>αὐτὰρ ἐγὼν εὕδοιμι παρὰ χρυσῇ Ἀφροδίτῃ.’</l>
    <l>ὣς ἔφατ', ἐν δὲ γέλως ὦρτ' ἀθανάτοισι θεοῖσιν.</l>
    <l>οὐδὲ Ποσειδάωνα γέλως ἔχε, λίσσετο δ' αἰεὶ</l>
    <l>Ἥφαιστον κλυτοεργόν, ὅπως λύσειεν Ἄρηα·</l>
    <l>καί μιν φωνήσας ἔπεα πτερόεντα προσηύδα·</l>
    <l>‘λῦσον· ἐγὼ δέ τοι αὐτὸν ὑπίσχομαι, ὡς σὺ κελεύεις,</l>
    <l>τείσειν αἴσιμα πάντα μετ' ἀθανάτοισι θεοῖσι·’</l>
    <l>τὸν δ' αὖτε προσέειπε περικλυτὸς ἀμφιγυήεις·</l>
    <l>‘μή με, Ποσείδαον γαιήοχε, ταῦτα κέλευε·</l>
    <l>δειλαί τοι δειλῶν γε καὶ ἐγγύαι ἐγγυάασθαι.</l>
    <l>πῶς ἂν ἐγώ σε δέοιμι μετ' ἀθανάτοισι θεοῖσιν,</l>
    <l>εἴ κεν Ἄρης οἴχοιτο χρέος καὶ δεσμὸν ἀλύξας;’</l>
    <l>τὸν δ' αὖτε προσέειπε Ποσειδάων ἐνοσίχθων·</l>
    <l>‘Ἥφαιστ', εἴ περ γάρ κεν Ἄρης χρεῖος ὑπαλύξας</l>
    <l>οἴχηται φεύγων, αὐτός τοι ἐγὼ τάδε τείσω.’</l>
    <l>τὸν δ' ἠμείβετ' ἔπειτα περικλυτὸς ἀμφιγυήεις·</l>
    <l>‘οὐκ ἔστ' οὐδὲ ἔοικε τεὸν ἔπος ἀρνήσασθαι.’</l>
    <l>ὣς εἰπὼν δεσμὸν ἀνίει μένος Ἡφαίστοιο.</l>
    <l>τὼ δ' ἐπεὶ ἐκ δεσμοῖο λύθεν, κρατεροῦ περ ἐόντος,</l>
    <l>αὐτίκ' ἀναΐξαντε ὁ μὲν Θρῄκηνδε βεβήκει,</l>
    <l>ἡ δ' ἄρα Κύπρον ἵκανε φιλομμειδὴς Ἀφροδίτη,</l>
    <l>ἐς Πάφον, ἔνθα τέ οἱ τέμενος βωμός τε θυήεις.</l>
    <l>ἔνθα δέ μιν Χάριτες λοῦσαν καὶ χρῖσαν ἐλαίῳ,</l>
    <l>ἀμβρότῳ, οἷα θεοὺς ἐπενήνοθεν αἰὲν ἐόντας,</l>
    <l>ἀμφὶ δὲ εἵματα ἕσσαν ἐπήρατα, θαῦμα ἰδέσθαι.</l>
    <l>ταῦτ' ἄρ' ἀοιδὸς ἄειδε περικλυτός· αὐτὰρ Ὀδυσσεὺς</l>
    <l>τέρπετ' ἐνὶ φρεσὶν ᾗσιν ἀκούων ἠδὲ καὶ ἄλλοι</l>
    <l>Φαίηκες δολιχήρετμοι, ναυσικλυτοὶ ἄνδρες.</l>
    <l>Ἀλκίνοος δ' Ἅλιον καὶ Λαοδάμαντα κέλευσε</l>
    <l>μουνὰξ ὀρχήσασθαι, ἐπεί σφισιν οὔ τις ἔριζεν.</l>
    <l>οἱ δ' ἐπεὶ οὖν σφαῖραν καλὴν μετὰ χερσὶν ἕλοντο,</l>
    <l>πορφυρέην, τήν σφιν Πόλυβος ποίησε δαΐφρων,</l>
    <l>τὴν ἕτερος ῥίπτασκε ποτὶ νέφεα σκιόεντα</l>
    <l>ἰδνωθεὶς ὀπίσω· ὁ δ' ἀπὸ χθονὸς ὑψόσ' ἀερθεὶς</l>
    <l>ῥηϊδίως μεθέλεσκε, πάρος ποσὶν οὖδας ἱκέσθαι.</l>
    <l>αὐτὰρ ἐπεὶ δὴ σφαίρῃ ἀν' ἰθὺν πειρήσαντο,</l>
    <l>ὀρχείσθην δὴ ἔπειτα ποτὶ χθονὶ πουλυβοτείρῃ</l>
    <l>ταρφέ' ἀμειβομένω· κοῦροι δ' ἐπελήκεον ἄλλοι</l>
    <l>ἑσταότες κατ' ἀγῶνα, πολὺς δ' ὑπὸ κόμπος ὀρώρει.</l>
    <l>δὴ τότ' ἄρ' Ἀλκίνοον προσεφώνεε δῖος Ὀδυσσεύς·</l>
    <l>‘Ἀλκίνοε κρεῖον, πάντων ἀριδείκετε λαῶν,</l>
    <l>ἠμὲν ἀπείλησας βητάρμονας εἶναι ἀρίστους,</l>
    <l>ἠδ' ἄρ' ἑτοῖμα τέτυκτο· σέβας μ' ἔχει εἰσορόωντα.’</l>
    <l>ὣς φάτο, γήθησεν δ' ἱερὸν μένος Ἀλκινόοιο,</l>
    <l>αἶψα δὲ Φαιήκεσσι φιληρέτμοισι μετηύδα·</l>
    <l>‘κέκλυτε, Φαιήκων ἡγήτορες ἠδὲ μέδοντες·</l>
    <l>ὁ ξεῖνος μάλα μοι δοκέει πεπνυμένος εἶναι.</l>
    <l>ἀλλ' ἄγε οἱ δῶμεν ξεινήϊον, ὡς ἐπιεικές.</l>
    <l>δώδεκα γὰρ κατὰ δῆμον ἀριπρεπέες βασιλῆες</l>
    <l>ἀρχοὶ κραίνουσι, τρεισκαιδέκατος δ' ἐγὼ αὐτός·</l>
    <l>τῶν οἱ ἕκαστος φᾶρος ἐϋπλυνὲς ἠδὲ χιτῶνα</l>
    <l>καὶ χρυσοῖο τάλαντον ἐνείκατε τιμήεντος.</l>
    <l>αἶψα δὲ πάντα φέρωμεν ἀολλέα, ὄφρ' ἐνὶ χερσὶ</l>
    <l>ξεῖνος ἔχων ἐπὶ δόρπον ἴῃ χαίρων ἐνὶ θυμῷ.</l>
    <l>Εὐρύαλος δέ ἑ αὐτὸν ἀρεσσάσθω ἐπέεσσι</l>
    <l>καὶ δώρῳ, ἐπεὶ οὔ τι ἔπος κατὰ μοῖραν ἔειπεν.’</l>
    <l>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον,</l>
    <l>δῶρα δ' ἄρ' οἰσέμεναι πρόεσαν κήρυκα ἕκαστος.</l>
    <l>τὸν δ' αὖτ' Εὐρύαλος ἀπαμείβετο φώνησέν τε·</l>
    <l>‘Ἀλκίνοε κρεῖον, πάντων ἀριδείκετε λαῶν,</l>
    <l>τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.</l>
    <l>δώσω οἱ τόδ' ἄορ παγχάλκεον, ᾧ ἔπι κώπη</l>
    <l>ἀργυρέη, κολεὸν δὲ νεοπρίστου ἐλέφαντος</l>
    <l>ἀμφιδεδίνηται· πολέος δέ οἱ ἄξιον ἔσται.’</l>
    <l>ὣς εἰπὼν ἐν χερσὶ τίθει ξίφος ἀργυρόηλον,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘χαῖρε, πάτερ ὦ ξεῖνε· ἔπος δ' εἴ περ τι βέβακται</l>
    <l>δεινόν, ἄφαρ τὸ φέροιεν ἀναρπάξασαι ἄελλαι.</l>
    <l>σοὶ δὲ θεοὶ ἄλοχόν τ' ἰδέειν καὶ πατρίδ' ἱκέσθαι</l>
    <l>δοῖεν, ἐπεὶ δὴ δηθὰ φίλων ἄπο πήματα πάσχεις.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘καὶ σύ, φίλος, μάλα χαῖρε, θεοὶ δέ τοι ὄλβια δοῖεν·</l>
    <l>μηδέ τί τοι ξίφεός γε ποθὴ μετόπισθε γένοιτο</l>
    <l>τούτου, ὃ δή μοι δῶκας ἀρεσσάμενος ἐπέεσσιν.’</l>
    <l>ἦ ῥα, καὶ ἀμφ' ὤμοισι θέτο ξίφος ἀργυρόηλον.</l>
    <l>δύσετό τ' ἠέλιος, καὶ τῷ κλυτὰ δῶρα παρῆεν.</l>
    <l>καὶ τά γ' ἐς Ἀλκινόοιο φέρον κήρυκες ἀγαυοί·</l>
    <l>δεξάμενοι δ' ἄρα παῖδες ἀμύμονος Ἀλκινόοιο</l>
    <l>μητρὶ παρ' αἰδοίῃ ἔθεσαν περικαλλέα δῶρα.</l>
    <l>τοῖσιν δ' ἡγεμόνευ' ἱερὸν μένος Ἀλκινόοιο,</l>
    <l>ἐλθόντες δὲ καθῖζον ἐν ὑψηλοῖσι θρόνοισι.</l>
    <l>δή ῥα τότ' Ἀρήτην προσέφη μένος Ἀλκινόοιο·</l>
    <l>‘δεῦρο, γύναι, φέρε χηλὸν ἀριπρεπέ', ἥ τις ἀρίστη·</l>
    <l>ἐν δ' αὐτὴ θὲς φᾶρος ἐϋπλυνὲς ἠδὲ χιτῶνα.</l>
    <l>ἀμφὶ δέ οἱ πυρὶ χαλκὸν ἰήνατε, θέρμετε δ' ὕδωρ,</l>
    <l>ὄφρα λοεσσάμενός τε ἰδών τ' ἐῢ κείμενα πάντα</l>
    <l>δῶρα, τά οἱ Φαίηκες ἀμύμονες ἐνθάδ' ἔνεικαν,</l>
    <l>δαιτί τε τέρπηται καὶ ἀοιδῆς ὕμνον ἀκούων.</l>
    <l>καί οἱ ἐγὼ τόδ' ἄλεισον ἐμὸν περικαλλὲς ὀπάσσω,</l>
    <l>χρύσεον, ὄφρ' ἐμέθεν μεμνημένος ἤματα πάντα</l>
    <l>σπένδῃ ἐνὶ μεγάρῳ Διί τ' ἄλλοισίν τε θεοῖσιν.’</l>
    <l>ὣς ἔφατ', Ἀρήτη δὲ μετὰ δμῳῇσιν ἔειπεν</l>
    <l>ἀμφὶ πυρὶ στῆσαι τρίποδα μέγαν ὅττι τάχιστα.</l>
    <l>αἱ δὲ λοετροχόον τρίποδ' ἵστασαν ἐν πυρὶ κηλέῳ,</l>
    <l>ἐν δ' ἄρ' ὕδωρ ἔχεον, ὑπὸ δὲ ξύλα δαῖον ἑλοῦσαι.</l>
    <l>γάστρην μὲν τρίποδος πῦρ ἄμφεπε, θέρμετο δ' ὕδωρ·</l>
    <l>τόφρα δ' ἄρ' Ἀρήτη ξείνῳ περικαλλέα χηλὸν</l>
    <l>ἐξέφερεν θαλάμοιο, τίθει δ' ἐνὶ κάλλιμα δῶρα,</l>
    <l>ἐσθῆτα χρυσόν τε, τά οἱ Φαίηκες ἔδωκαν·</l>
    <l>ἐν δ' αὐτὴ φᾶρος θῆκεν καλόν τε χιτῶνα</l>
    <l>καί μιν φωνήσασ' ἔπεα πτερόεντα προσηύδα·</l>
    <l>‘αὐτὸς νῦν ἴδε πῶμα, θοῶς δ' ἐπὶ δεσμὸν ἴηλον,</l>
    <l>μή τίς τοι καθ' ὁδὸν δηλήσεται, ὁππότ' ἂν αὖτε</l>
    <l>εὕδῃσθα γλυκὺν ὕπνον ἐὼν ἐν νηῒ μελαίνῃ.’</l>
    <l>αὐτὰρ ἐπεὶ τό γ' ἄκουσε πολύτλας δῖος Ὀδυσσεύς,</l>
    <l>αὐτίκ' ἐπήρτυε πῶμα, θοῶς δ' ἐπὶ δεσμὸν ἴηλε</l>
    <l>ποικίλον, ὅν ποτέ μιν δέδαε φρεσὶ πότνια Κίρκη.</l>
    <l>αὐτόδιον δ' ἄρα μιν ταμίη λούσασθαι ἀνώγει</l>
    <l>ἔς ῥ' ἀσάμινθον βάνθ'· ὁ δ' ἄρ' ἀσπασίως ἴδε θυμῷ</l>
    <l>θερμὰ λοέτρ', ἐπεὶ οὔ τι κομιζόμενός γε θάμιζεν,</l>
    <l>ἐπεὶ δὴ λίπε δῶμα Καλυψοῦς ἠϋκόμοιο·</l>
    <l>τόφρα δέ οἱ κομιδή γε θεῷ ὣς ἔμπεδος ἦεν.</l>
    <l>τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</l>
    <l>ἀμφὶ δέ μιν χλαῖναν καλὴν βάλον ἠδὲ χιτῶνα,</l>
    <l>ἔκ ῥ' ἀσαμίνθου βὰς ἄνδρας μέτα οἰνοποτῆρας</l>
    <l>ἤϊε· Ναυσικάα δὲ θεῶν ἄπο κάλλος ἔχουσα</l>
    <l>στῆ ῥα παρὰ σταθμὸν τέγεος πύκα ποιητοῖο,</l>
    <l>θαύμαζεν δ' Ὀδυσῆα ἐν ὀφθαλμοῖσιν ὁρῶσα</l>
    <l>καί μιν φωνήσασ' ἔπεα πτερόεντα προσηύδα·</l>
    <l>‘χαῖρε, ξεῖν', ἵνα καί ποτ' ἐὼν ἐν πατρίδι γαίῃ</l>
    <l>μνήσῃ ἐμεῖ', ὅτι μοι πρώτῃ ζωάγρι' ὀφέλλεις.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Ναυσικάα, θύγατερ μεγαλήτορος Ἀλκινόοιο,</l>
    <l>οὕτω νῦν Ζεὺς θείη, ἐρίγδουπος πόσις Ἥρης,</l>
    <l>οἴκαδέ τ' ἐλθέμεναι καὶ νόστιμον ἦμαρ ἰδέσθαι·</l>
    <l>τῶ κέν τοι καὶ κεῖθι θεῷ ὣς εὐχετοῴμην</l>
    <l>αἰεὶ ἤματα πάντα· σὺ γάρ μ' ἐβιώσαο, κούρη.’</l>
    <l>ἦ ῥα, καὶ ἐς θρόνον ἷζε παρ' Ἀλκίνοον βασιλῆα.</l>
    <l>οἱ δ' ἤδη μοίρας τ' ἔνεμον κερόωντό τε οἶνον.</l>
    <l>κῆρυξ δ' ἐγγύθεν ἦλθεν ἄγων ἐρίηρον ἀοιδόν,</l>
    <l>Δημόδοκον, λαοῖσι τετιμένον· εἷσε δ' ἄρ' αὐτὸν</l>
    <l>μέσσῳ δαιτυμόνων, πρὸς κίονα μακρὸν ἐρείσας.</l>
    <l>δὴ τότε κήρυκα προσέφη πολύμητις Ὀδυσσεύς,</l>
    <l>νώτου ἀποπροταμών, ἐπὶ δὲ πλεῖον ἐλέλειπτο,</l>
    <l>ἀργιόδοντος ὑός, θαλερὴ δ' ἦν ἀμφὶς ἀλοιφή·</l>
    <l>‘κῆρυξ, τῆ δή, τοῦτο πόρε κρέας, ὄφρα φάγῃσι,</l>
    <l>Δημοδόκῳ, καί μιν προσπτύξομαι, ἀχνύμενός περ·</l>
    <l>πᾶσι γὰρ ἀνθρώποισιν ἐπιχθονίοισιν ἀοιδοὶ</l>
    <l>τιμῆς ἔμμοροί εἰσι καὶ αἰδοῦς, οὕνεκ' ἄρα σφέας</l>
    <l>οἴμας Μοῦσ' ἐδίδαξε, φίλησε δὲ φῦλον ἀοιδῶν.’</l>
    <l>ὣς ἄρ' ἔφη, κῆρυξ δὲ φέρων ἐν χερσὶν ἔθηκεν</l>
    <l>ἥρῳ Δημοδόκῳ· ὁ δ' ἐδέξατο, χαῖρε δὲ θυμῷ.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>δὴ τότε Δημόδοκον προσέφη πολύμητις Ὀδυσσεύς·</l>
    <l>‘Δημόδοκ', ἔξοχα δή σε βροτῶν αἰνίζομ' ἁπάντων·</l>
    <l>ἢ σέ γε Μοῦσ' ἐδίδαξε, Διὸς πάϊς, ἢ σέ γ' Ἀπόλλων·</l>
    <l>λίην γὰρ κατὰ κόσμον Ἀχαιῶν οἶτον ἀείδεις,</l>
    <l>ὅσσ' ἕρξαν τ' ἔπαθόν τε καὶ ὅσσ' ἐμόγησαν Ἀχαιοί,</l>
    <l>ὥς τέ που ἢ αὐτὸς παρεὼν ἢ ἄλλου ἀκούσας.</l>
    <l>ἀλλ' ἄγε δὴ μετάβηθι καὶ ἵππου κόσμον ἄεισον</l>
    <l>δουρατέου, τὸν Ἐπειὸς ἐποίησεν σὺν Ἀθήνῃ,</l>
    <l>ὅν ποτ' ἐς ἀκρόπολιν δόλον ἤγαγε δῖος Ὀδυσσεὺς</l>
    <l>ἀνδρῶν ἐμπλήσας, οἳ Ἴλιον ἐξαλάπαξαν.</l>
    <l>αἴ κεν δή μοι ταῦτα κατὰ μοῖραν καταλέξῃς,</l>
    <l>αὐτίκα καὶ πᾶσιν μυθήσομαι ἀνθρώποισιν,</l>
    <l>ὡς ἄρα τοι πρόφρων θεὸς ὤπασε θέσπιν ἀοιδήν.’</l>
    <l>ὣς φάθ', ὁ δ' ὁρμηθεὶς θεοῦ ἤρχετο, φαῖνε δ' ἀοιδήν,</l>
    <l>ἔνθεν ἑλών, ὡς οἱ μὲν ἐϋσσέλμων ἐπὶ νηῶν</l>
    <l>βάντες ἀπέπλειον, πῦρ ἐν κλισίῃσι βαλόντες,</l>
    <l>Ἀργεῖοι, τοὶ δ' ἤδη ἀγακλυτὸν ἀμφ' Ὀδυσῆα</l>
    <l>εἵατ' ἐνὶ Τρώων ἀγορῇ κεκαλυμμένοι ἵππῳ·</l>
    <l>αὐτοὶ γάρ μιν Τρῶες ἐς ἀκρόπολιν ἐρύσαντο.</l>
    <l>ὣς ὁ μὲν ἑστήκει, τοὶ δ' ἄκριτα πόλλ' ἀγόρευον</l>
    <l>ἥμενοι ἀμφ' αὐτόν· τρίχα δέ σφισιν ἥνδανε βουλή,</l>
    <l>ἠὲ διατμῆξαι κοῖλον δόρυ νηλέϊ χαλκῷ,</l>
    <l>ἢ κατὰ πετράων βαλέειν ἐρύσαντας ἐπ' ἄκρης,</l>
    <l>ἢ ἐάαν μέγ' ἄγαλμα θεῶν θελκτήριον εἶναι,</l>
    <l>τῇ περ δὴ καὶ ἔπειτα τελευτήσεσθαι ἔμελλεν·</l>
    <l>αἶσα γὰρ ἦν ἀπολέσθαι, ἐπὴν πόλις ἀμφικαλύψῃ</l>
    <l>δουράτεον μέγαν ἵππον, ὅθ' εἵατο πάντες ἄριστοι</l>
    <l>Ἀργεῖοι Τρώεσσι φόνον καὶ κῆρα φέροντες.</l>
    <l>ἤειδεν δ' ὡς ἄστυ διέπραθον υἷες Ἀχαιῶν</l>
    <l>ἱππόθεν ἐκχύμενοι, κοῖλον λόχον ἐκπρολιπόντες.</l>
    <l>ἄλλον δ' ἄλλῃ ἄειδε πόλιν κεραϊζέμεν αἰπήν,</l>
    <l>αὐτὰρ Ὀδυσσῆα προτὶ δώματα Δηϊφόβοιο</l>
    <l>βήμεναι, ἠΰτ' Ἄρηα, σὺν ἀντιθέῳ Μενελάῳ.</l>
    <l>κεῖθι δὴ αἰνότατον πόλεμον φάτο τολμήσαντα</l>
    <l>νικῆσαι καὶ ἔπειτα διὰ μεγάθυμον Ἀθήνην.</l>
    <l>ταῦτ' ἄρ' ἀοιδὸς ἄειδε περικλυτός· αὐτὰρ Ὀδυσσεὺς</l>
    <l>τήκετο, δάκρυ δ' ἔδευεν ὑπὸ βλεφάροισι παρειάς.</l>
    <l>ὡς δὲ γυνὴ κλαίῃσι φίλον πόσιν ἀμφιπεσοῦσα,</l>
    <l>ὅς τε ἑῆς πρόσθεν πόλιος λαῶν τε πέσῃσιν,</l>
    <l>ἄστεϊ καὶ τεκέεσσιν ἀμύνων νηλεὲς ἦμαρ·</l>
    <l>ἡ μὲν τὸν θνῄσκοντα καὶ ἀσπαίροντα ἰδοῦσα</l>
    <l>ἀμφ' αὐτῷ χυμένη λίγα κωκύει· οἱ δέ τ' ὄπισθε</l>
    <l>κόπτοντες δούρεσσι μετάφρενον ἠδὲ καὶ ὤμους</l>
    <l>εἴρερον εἰσανάγουσι, πόνον τ' ἐχέμεν καὶ ὀϊζύν·</l>
    <l>τῆς δ' ἐλεεινοτάτῳ ἄχεϊ φθινύθουσι παρειαί·</l>
    <l>ὣς Ὀδυσεὺς ἐλεεινὸν ὑπ' ὀφρύσι δάκρυον εἶβεν.</l>
    <l>ἔνθ' ἄλλους μὲν πάντας ἐλάνθανε δάκρυα λείβων,</l>
    <l>Ἀλκίνοος δέ μιν οἶος ἐπεφράσατ' ἠδ' ἐνόησεν</l>
    <l>ἥμενος ἄγχ' αὐτοῦ, βαρὺ δὲ στενάχοντος ἄκουσεν.</l>
    <l>αἶψα δὲ Φαιήκεσσι φιληρέτμοισι μετηύδα·</l>
    <l>‘κέκλυτε, Φαιήκων ἡγήτορες ἠδὲ μέδοντες,</l>
    <l>Δημόδοκος δ' ἤδη σχεθέτω φόρμιγγα λίγειαν·</l>
    <l>οὐ γάρ πως πάντεσσι χαριζόμενος τάδ' ἀείδει.</l>
    <l>ἐξ οὗ δορπέομέν τε καὶ ὤρορε θεῖος ἀοιδός,</l>
    <l>ἐκ τοῦδ' οὔ πω παύσατ' ὀϊζυροῖο γόοιο</l>
    <l>ὁ ξεῖνος· μάλα πού μιν ἄχος φρένας ἀμφιβέβηκεν.</l>
    <l>ἀλλ' ἄγ' ὁ μὲν σχεθέτω, ἵν' ὁμῶς τερπώμεθα πάντες,</l>
    <l>ξεινοδόκοι καὶ ξεῖνος, ἐπεὶ πολὺ κάλλιον οὕτω·</l>
    <l>εἵνεκα γὰρ ξείνοιο τάδ' αἰδοίοιο τέτυκται,</l>
    <l>πομπὴ καὶ φίλα δῶρα, τὰ οἱ δίδομεν φιλέοντες.</l>
    <l>ἀντὶ κασιγνήτου ξεῖνός θ' ἱκέτης τε τέτυκται</l>
    <l>ἀνέρι, ὅς τ' ὀλίγον περ ἐπιψαύῃ πραπίδεσσι.</l>
    <l>τῶ νῦν μηδὲ σὺ κεῦθε νοήμασι κερδαλέοισιν,</l>
    <l>ὅττι κέ σ' εἴρωμαι· φάσθαι δέ σε κάλλιόν ἐστιν.</l>
    <l>εἴπ' ὄνομ', ὅττι σε κεῖθι κάλεον μήτηρ τε πατήρ τε,</l>
    <l>ἄλλοι θ' οἳ κατὰ ἄστυ καὶ οἳ περιναιετάουσιν.</l>
    <l>οὐ μὲν γάρ τις πάμπαν ἀνώνυμός ἐστ' ἀνθρώπων,</l>
    <l>οὐ κακὸς οὐδὲ μὲν ἐσθλός, ἐπὴν τὰ πρῶτα γένηται,</l>
    <l>ἀλλ' ἐπὶ πᾶσι τίθενται, ἐπεί κε τέκωσι, τοκῆες.</l>
    <l>εἰπὲ δέ μοι γαῖάν τε τεὴν δῆμόν τε πόλιν τε,</l>
    <l>ὄφρα σε τῇ πέμψωσι τιτυσκόμεναι φρεσὶ νῆες.</l>
    <l>οὐ γὰρ Φαιήκεσσι κυβερνητῆρες ἔασιν,</l>
    <l>οὐδέ τι πηδάλι' ἐστί, τά τ' ἄλλαι νῆες ἔχουσιν·</l>
    <l>ἀλλ' αὐταὶ ἴσασι νοήματα καὶ φρένας ἀνδρῶν,</l>
    <l>καὶ πάντων ἴσασι πόλιας καὶ πίονας ἀγροὺς</l>
    <l>ἀνθρώπων καὶ λαῖτμα τάχισθ' ἁλὸς ἐκπερόωσιν</l>
    <l>ἠέρι καὶ νεφέλῃ κεκαλυμμέναι· οὐδέ ποτέ σφιν</l>
    <l>οὔτε τι πημανθῆναι ἔπι δέος οὔτ' ἀπολέσθαι.</l>
    <l>ἀλλὰ τόδ' ὥς ποτε πατρὸς ἐγὼν εἰπόντος ἄκουσα</l>
    <l>Ναυσιθόου, ὃς ἔφασκε Ποσειδάων' ἀγάσασθαι</l>
    <l>ἡμῖν, οὕνεκα πομποὶ ἀπήμονές εἰμεν ἁπάντων·</l>
    <l>φῆ ποτε Φαιήκων ἀνδρῶν περικαλλέα νῆα</l>
    <l>ἐκ πομπῆς ἀνιοῦσαν ἐν ἠεροειδέϊ πόντῳ</l>
    <l>ῥαισέμεναι, μέγα δ' ἧμιν ὄρος πόλει ἀμφικαλύψειν.</l>
    <l>ὣς ἀγόρευ' ὁ γέρων· τὰ δέ κεν θεὸς ἢ τελέσειεν,</l>
    <l>ἤ κ' ἀτέλεστ' εἴη, ὥς οἱ φίλον ἔπλετο θυμῷ.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον,</l>
    <l>ὅππῃ ἀπεπλάγχθης τε καὶ ἅς τινας ἵκεο χώρας</l>
    <l>ἀνθρώπων, αὐτούς τε πόλιάς τ' ἐῢ ναιεταούσας,</l>
    <l>ἠμὲν ὅσοι χαλεποί τε καὶ ἄγριοι οὐδὲ δίκαιοι,</l>
    <l>οἵ τε φιλόξεινοι καί σφιν νόος ἐστὶ θεουδής.</l>
    <l>εἰπὲ δ' ὅ τι κλαίεις καὶ ὀδύρεαι ἔνδοθι θυμῷ</l>
    <l>Ἀργείων Δαναῶν ἠδ' Ἰλίου οἶτον ἀκούων.</l>
    <l>τὸν δὲ θεοὶ μὲν τεῦξαν, ἐπεκλώσαντο δ' ὄλεθρον</l>
    <l>ἀνθρώποισ', ἵνα ᾖσι καὶ ἐσσομένοισιν ἀοιδή.</l>
    <l>ἦ τίς τοι καὶ πηὸς ἀπέφθιτο Ἰλιόθι πρό,</l>
    <l>ἐσθλὸς ἐών, γαμβρὸς ἢ πενθερός; οἵ τε μάλιστα</l>
    <l>κήδιστοι τελέθουσι μεθ' αἷμά τε καὶ γένος αὐτῶν.</l>
    <l>ἦ τίς που καὶ ἑταῖρος ἀνὴρ κεχαρισμένα εἰδώς,</l>
    <l>ἐσθλός; ἐπεὶ οὐ μέν τι κασιγνήτοιο χερείων</l>
    <l>γίνεται, ὅς κεν ἑταῖρος ἐὼν πεπνυμένα εἰδῇ.’</l>
  </verse>
  <chapter label="Ῥαψωδία ι">Ῥαψωδία ι</chapter>
  <verse ln="1">
    <l>Τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Ἀλκίνοε κρεῖον, πάντων ἀριδείκετε λαῶν,</l>
    <l>ἦ τοι μὲν τόδε καλὸν ἀκουέμεν ἐστὶν ἀοιδοῦ</l>
    <l>τοιοῦδ', οἷος ὅδ' ἐστί, θεοῖσ' ἐναλίγκιος αὐδήν.</l>
    <l>οὐ γὰρ ἐγώ γέ τί φημι τέλος χαριέστερον εἶναι</l>
    <l>ἢ ὅτ' ἐϋφροσύνη μὲν ἔχῃ κάτα δῆμον ἅπαντα,</l>
    <l>δαιτυμόνες δ' ἀνὰ δώματ' ἀκουάζωνται ἀοιδοῦ</l>
    <l>ἥμενοι ἑξείης, παρὰ δὲ πλήθωσι τράπεζαι</l>
    <l>σίτου καὶ κρειῶν, μέθυ δ' ἐκ κρητῆρος ἀφύσσων</l>
    <l>οἰνοχόος φορέῃσι καὶ ἐγχείῃ δεπάεσσι·</l>
    <l>τοῦτό τί μοι κάλλιστον ἐνὶ φρεσὶν εἴδεται εἶναι.</l>
    <l>σοὶ δ' ἐμὰ κήδεα θυμὸς ἐπετράπετο στονόεντα</l>
    <l>εἴρεσθ', ὄφρ' ἔτι μᾶλλον ὀδυρόμενος στεναχίζω.</l>
    <l>τί πρῶτόν τοι ἔπειτα, τί δ' ὑστάτιον καταλέξω;</l>
    <l>κήδε' ἐπεί μοι πολλὰ δόσαν θεοὶ Οὐρανίωνες.</l>
    <l>νῦν δ' ὄνομα πρῶτον μυθήσομαι, ὄφρα καὶ ὑμεῖς</l>
    <l>εἴδετ', ἐγὼ δ' ἂν ἔπειτα φυγὼν ὕπο νηλεὲς ἦμαρ</l>
    <l>ὑμῖν ξεῖνος ἔω καὶ ἀπόπροθι δώματα ναίων.</l>
    <l>εἴμ' Ὀδυσεὺς Λαερτιάδης, ὃς πᾶσι δόλοισιν</l>
    <l>ἀνθρώποισι μέλω, καί μευ κλέος οὐρανὸν ἵκει.</l>
    <l>ναιετάω δ' Ἰθάκην εὐδείελον· ἐν δ' ὄρος αὐτῇ,</l>
    <l>Νήριτον εἰνοσίφυλλον, ἀριπρεπές· ἀμφὶ δὲ νῆσοι</l>
    <l>πολλαὶ ναιετάουσι μάλα σχεδὸν ἀλλήλῃσι,</l>
    <l>Δουλίχιόν τε Σάμη τε καὶ ὑλήεσσα Ζάκυνθος.</l>
    <l>αὐτὴ δὲ χθαμαλὴ πανυπερτάτη εἰν ἁλὶ κεῖται</l>
    <l>πρὸς ζόφον, αἱ δέ τ' ἄνευθε πρὸς ἠῶ τ' ἠέλιόν τε,</l>
    <l>τρηχεῖ', ἀλλ' ἀγαθὴ κουροτρόφος· οὔ τι ἐγώ γε</l>
    <l>ἧς γαίης δύναμαι γλυκερώτερον ἄλλο ἰδέσθαι.</l>
    <l>ἦ μέν μ' αὐτόθ' ἔρυκε Καλυψώ, δῖα θεάων,</l>
    <l>ἐν σπέεσι γλαφυροῖσι, λιλαιομένη πόσιν εἶναι·</l>
    <l>ὣς δ' αὔτως Κίρκη κατερήτυεν ἐν μεγάροισιν</l>
    <l>Αἰαίη δολόεσσα, λιλαιομένη πόσιν εἶναι·</l>
    <l>ἀλλ' ἐμὸν οὔ ποτε θυμὸν ἐνὶ στήθεσσιν ἔπειθεν.</l>
    <l>ὡς οὐδὲν γλύκιον ἧς πατρίδος οὐδὲ τοκήων</l>
    <l>γίνεται, εἴ περ καί τις ἀπόπροθι πίονα οἶκον</l>
    <l>γαίῃ ἐν ἀλλοδαπῇ ναίει ἀπάνευθε τοκήων.</l>
    <l>εἰ δ' ἄγε τοι καὶ νόστον ἐμὸν πολυκηδέ' ἐνίσπω,</l>
    <l>ὅν μοι Ζεὺς ἐφέηκεν ἀπὸ Τροίηθεν ἰόντι.</l>
    <l>Ἰλιόθεν με φέρων ἄνεμος Κικόνεσσι πέλασσεν,</l>
    <l>Ἰσμάρῳ· ἔνθα δ' ἐγὼ πόλιν ἔπραθον, ὤλεσα δ' αὐτούς.</l>
    <l>ἐκ πόλιος δ' ἀλόχους καὶ κτήματα πολλὰ λαβόντες</l>
    <l>δασσάμεθ', ὡς μή τίς μοι ἀτεμβόμενος κίοι ἴσης.</l>
    <l>ἔνθ' ἦ τοι μὲν ἐγὼ διερῷ ποδὶ φευγέμεν ἡμέας</l>
    <l>ἠνώγεα, τοὶ δὲ μέγα νήπιοι οὐκ ἐπίθοντο.</l>
    <l>ἔνθα δὲ πολλὸν μὲν μέθυ πίνετο, πολλὰ δὲ μῆλα</l>
    <l>ἔσφαζον παρὰ θῖνα καὶ εἰλίποδας ἕλικας βοῦς.</l>
    <l>τόφρα δ' ἄρ' οἰχόμενοι Κίκονες Κικόνεσσι γεγώνευν,</l>
    <l>οἵ σφιν γείτονες ἦσαν, ἅμα πλέονες καὶ ἀρείους,</l>
    <l>ἤπειρον ναίοντες, ἐπιστάμενοι μὲν ἀφ' ἵππων</l>
    <l>ἀνδράσι μάρνασθαι καὶ ὅθι χρὴ πεζὸν ἐόντα.</l>
    <l>ἦλθον ἔπειθ', ὅσα φύλλα καὶ ἄνθεα γίνεται ὥρῃ,</l>
    <l>ἠέριοι· τότε δή ῥα κακὴ Διὸς αἶσα παρέστη</l>
    <l>ἡμῖν αἰνομόροισιν, ἵν' ἄλγεα πολλὰ πάθοιμεν.</l>
    <l>στησάμενοι δ' ἐμάχοντο μάχην παρὰ νηυσὶ θοῇσι,</l>
    <l>βάλλον δ' ἀλλήλους χαλκήρεσιν ἐγχείῃσιν.</l>
    <l>ὄφρα μὲν ἠὼς ἦν καὶ ἀέξετο ἱερὸν ἦμαρ,</l>
    <l>τόφρα δ' ἀλεξόμενοι μένομεν πλέονάς περ ἐόντας·</l>
    <l>ἦμος δ' ἠέλιος μετενίσετο βουλυτόνδε,</l>
    <l>καὶ τότε δὴ Κίκονες κλῖναν δαμάσαντες Ἀχαιούς.</l>
    <l>ἓξ δ' ἀφ' ἑκάστης νηὸς ἐϋκνήμιδες ἑταῖροι</l>
    <l>ὤλονθ'· οἱ δ' ἄλλοι φύγομεν θάνατόν τε μόρον τε.</l>
    <l>ἔνθεν δὲ προτέρω πλέομεν ἀκαχήμενοι ἦτορ,</l>
    <l>ἄσμενοι ἐκ θανάτοιο, φίλους ὀλέσαντες ἑταίρους.</l>
    <l>οὐδ' ἄρα μοι προτέρω νῆες κίον ἀμφιέλισσαι,</l>
    <l>πρίν τινα τῶν δειλῶν ἑτάρων τρὶς ἕκαστον ἀῦσαι,</l>
    <l>οἳ θάνον ἐν πεδίῳ Κικόνων ὕπο δῃωθέντες.</l>
    <l>νηυσὶ δ' ἐπῶρσ' ἄνεμον βορέην νεφεληγερέτα Ζεὺς</l>
    <l>λαίλαπι θεσπεσίῃ, σὺν δὲ νεφέεσσι κάλυψε</l>
    <l>γαῖαν ὁμοῦ καὶ πόντον· ὀρώρει δ' οὐρανόθεν νύξ.</l>
    <l>αἱ μὲν ἔπειτ' ἐφέροντ' ἐπικάρσιαι, ἱστία δέ σφιν</l>
    <l>τριχθά τε καὶ τετραχθὰ διέσχισεν ἲς ἀνέμοιο.</l>
    <l>καὶ τὰ μὲν ἐς νῆας κάθεμεν, δείσαντες ὄλεθρον,</l>
    <l>αὐτὰς δ' ἐσσυμένως προερέσσαμεν ἤπειρόνδε.</l>
    <l>ἔνθα δύω νύκτας δύο τ' ἤματα συννεχὲς αἰεὶ</l>
    <l>κείμεθ', ὁμοῦ καμάτῳ τε καὶ ἄλγεσι θυμὸν ἔδοντες.</l>
    <l>ἀλλ' ὅτε δὴ τρίτον ἦμαρ ἐϋπλόκαμος τέλεσ' Ἠώς,</l>
    <l>ἱστοὺς στησάμενοι ἀνά θ' ἱστία λεύκ' ἐρύσαντες</l>
    <l>ἥμεθα· τὰς δ' ἄνεμός τε κυβερνῆταί τ' ἴθυνον.</l>
    <l>καί νύ κεν ἀσκηθὴς ἱκόμην ἐς πατρίδα γαῖαν,</l>
    <l>ἀλλά με κῦμα ῥόος τε περιγνάμπτοντα Μάλειαν</l>
    <l>καὶ βορέης ἀπέωσε, παρέπλαγξεν δὲ Κυθήρων.</l>
    <l>ἔνθεν δ' ἐννῆμαρ φερόμην ὀλοοῖσ' ἀνέμοισι</l>
    <l>πόντον ἐπ' ἰχθυόεντα· ἀτὰρ δεκάτῃ ἐπέβημεν</l>
    <l>γαίης Λωτοφάγων, οἵ τ' ἄνθινον εἶδαρ ἔδουσιν.</l>
    <l>ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ,</l>
    <l>αἶψα δὲ δεῖπνον ἕλοντο θοῇς παρὰ νηυσὶν ἑταῖροι.</l>
    <l>αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,</l>
    <l>δὴ τότ' ἐγὼν ἑτάρους προΐην πεύθεσθαι ἰόντας,</l>
    <l>οἵ τινες ἀνέρες εἶεν ἐπὶ χθονὶ σῖτον ἔδοντες,</l>
    <l>ἄνδρε δύω κρίνας, τρίτατον κήρυχ' ἅμ' ὀπάσσας.</l>
    <l>οἱ δ' αἶψ' οἰχόμενοι μίγεν ἀνδράσι Λωτοφάγοισιν·</l>
    <l>οὐδ' ἄρα Λωτοφάγοι μήδονθ' ἑτάροισιν ὄλεθρον</l>
    <l>ἡμετέροισ', ἀλλά σφι δόσαν λωτοῖο πάσασθαι.</l>
    <l>τῶν δ' ὅς τις λωτοῖο φάγοι μελιηδέα καρπόν,</l>
    <l>οὐκέτ' ἀπαγγεῖλαι πάλιν ἤθελεν οὐδὲ νέεσθαι,</l>
    <l>ἀλλ' αὐτοῦ βούλοντο μετ' ἀνδράσι Λωτοφάγοισι</l>
    <l>λωτὸν ἐρεπτόμενοι μενέμεν νόστου τε λαθέσθαι.</l>
    <l>τοὺς μὲν ἐγὼν ἐπὶ νῆας ἄγον κλαίοντας ἀνάγκῃ,</l>
    <l>νηυσὶ δ' ἐνὶ γλαφυρῇσιν ὑπὸ ζυγὰ δῆσα ἐρύσσας·</l>
    <l>αὐτὰρ τοὺς ἄλλους κελόμην ἐρίηρας ἑταίρους</l>
    <l>σπερχομένους νηῶν ἐπιβαινέμεν ὠκειάων,</l>
    <l>μή πώς τις λωτοῖο φαγὼν νόστοιο λάθηται.</l>
    <l>οἱ δ' αἶψ' εἴσβαινον καὶ ἐπὶ κληῖσι καθῖζον,</l>
    <l>ἑξῆς δ' ἑζόμενοι πολιὴν ἅλα τύπτον ἐρετμοῖς.</l>
    <l>ἔνθεν δὲ προτέρω πλέομεν ἀκαχήμενοι ἦτορ.</l>
    <l>Κυκλώπων δ' ἐς γαῖαν ὑπερφιάλων ἀθεμίστων</l>
    <l>ἱκόμεθ', οἵ ῥα θεοῖσι πεποιθότες ἀθανάτοισιν</l>
    <l>οὔτε φυτεύουσιν χερσὶν φυτὸν οὔτ' ἀρόωσιν,</l>
    <l>ἀλλὰ τά γ' ἄσπαρτα καὶ ἀνήροτα πάντα φύονται,</l>
    <l>πυροὶ καὶ κριθαὶ ἠδ' ἄμπελοι, αἵ τε φέρουσιν</l>
    <l>οἶνον ἐριστάφυλον, καί σφιν Διὸς ὄμβρος ἀέξει.</l>
    <l>τοῖσιν δ' οὔτ' ἀγοραὶ βουληφόροι οὔτε θέμιστες,</l>
    <l>ἀλλ' οἵ γ' ὑψηλῶν ὀρέων ναίουσι κάρηνα</l>
    <l>ἐν σπέεσι γλαφυροῖσι, θεμιστεύει δὲ ἕκαστος</l>
    <l>παίδων ἠδ' ἀλόχων, οὐδ' ἀλλήλων ἀλέγουσι.</l>
    <l>νῆσος ἔπειτα λάχεια παρὲκ λιμένος τετάνυσται,</l>
    <l>γαίης Κυκλώπων οὔτε σχεδὸν οὔτ' ἀποτηλοῦ,</l>
    <l>ὑλήεσσ'· ἐν δ' αἶγες ἀπειρέσιαι γεγάασιν</l>
    <l>ἄγριαι· οὐ μὲν γὰρ πάτος ἀνθρώπων ἀπερύκει,</l>
    <l>οὐδέ μιν εἰσοιχνεῦσι κυνηγέται, οἵ τε καθ' ὕλην</l>
    <l>ἄλγεα πάσχουσιν κορυφὰς ὀρέων ἐφέποντες.</l>
    <l>οὔτ' ἄρα ποίμνῃσιν καταΐσχεται οὔτ' ἀρότοισιν,</l>
    <l>ἀλλ' ἥ γ' ἄσπαρτος καὶ ἀνήροτος ἤματα πάντα</l>
    <l>ἀνδρῶν χηρεύει, βόσκει δέ τε μηκάδας αἶγας.</l>
    <l>οὐ γὰρ Κυκλώπεσσι νέες πάρα μιλτοπάρῃοι,</l>
    <l>οὐδ' ἄνδρες νηῶν ἔνι τέκτονες, οἵ κε κάμοιεν</l>
    <l>νῆας ἐϋσσέλμους, αἵ κεν τελέοιεν ἕκαστα</l>
    <l>ἄστε' ἐπ' ἀνθρώπων ἱκνεύμεναι, οἷά τε πολλὰ</l>
    <l>ἄνδρες ἐπ' ἀλλήλους νηυσὶν περόωσι θάλασσαν·</l>
    <l>οἵ κέ σφιν καὶ νῆσον ἐϋκτιμένην ἐκάμοντο.</l>
    <l>οὐ μὲν γάρ τι κακή γε, φέροι δέ κεν ὥρια πάντα·</l>
    <l>ἐν μὲν γὰρ λειμῶνες ἁλὸς πολιοῖο παρ' ὄχθας</l>
    <l>ὑδρηλοὶ μαλακοί· μάλα κ' ἄφθιτοι ἄμπελοι εἶεν·</l>
    <l>ἐν δ' ἄροσις λείη· μάλα κεν βαθὺ λήϊον αἰεὶ</l>
    <l>εἰς ὥρας ἀμόῳεν, ἐπεὶ μάλα πῖαρ ὑπ' οὖδας.</l>
    <l>ἐν δὲ λιμὴν εὔορμος, ἵν' οὐ χρεὼ πείσματός ἐστιν,</l>
    <l>οὔτ' εὐνὰς βαλέειν οὔτε πρυμνήσι' ἀνάψαι,</l>
    <l>ἀλλ' ἐπικέλσαντας μεῖναι χρόνον, εἰς ὅ κε ναυτέων</l>
    <l>θυμὸς ἐποτρύνῃ καὶ ἐπιπνεύσωσιν ἀῆται.</l>
    <l>αὐτὰρ ἐπὶ κρατὸς λιμένος ῥέει ἀγλαὸν ὕδωρ,</l>
    <l>κρήνη ὑπὸ σπείους· περὶ δ' αἴγειροι πεφύασιν.</l>
    <l>ἔνθα κατεπλέομεν, καί τις θεὸς ἡγεμόνευε</l>
    <l>νύκτα δι' ὀρφναίην, οὐδὲ προὐφαίνετ' ἰδέσθαι·</l>
    <l>ἀὴρ γὰρ περὶ νηυσὶ βαθεῖ' ἦν, οὐδὲ σελήνη</l>
    <l>οὐρανόθεν προὔφαινε, κατείχετο δὲ νεφέεσσιν.</l>
    <l>ἔνθ' οὔ τις τὴν νῆσον ἐσέδρακεν ὀφθαλμοῖσιν,</l>
    <l>οὔτ' οὖν κύματα μακρὰ κυλινδόμενα προτὶ χέρσον</l>
    <l>εἰσίδομεν, πρὶν νῆας ἐϋσσέλμους ἐπικέλσαι.</l>
    <l>κελσάσῃσι δὲ νηυσὶ καθείλομεν ἱστία πάντα,</l>
    <l>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης·</l>
    <l>ἔνθα δ' ἀποβρίξαντες ἐμείναμεν Ἠῶ δῖαν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>νῆσον θαυμάζοντες ἐδινεόμεσθα κατ' αὐτήν.</l>
    <l>ὦρσαν δὲ Νύμφαι, κοῦραι Διὸς αἰγιόχοιο,</l>
    <l>αἶγας ὀρεσκῴους, ἵνα δειπνήσειαν ἑταῖροι.</l>
    <l>αὐτίκα καμπύλα τόξα καὶ αἰγανέας δολιχαύλους</l>
    <l>εἱλόμεθ' ἐκ νηῶν, διὰ δὲ τρίχα κοσμηθέντες</l>
    <l>βάλλομεν· αἶψα δὲ δῶκε θεὸς μενοεικέα θήρην.</l>
    <l>νῆες μέν μοι ἕποντο δυώδεκα, ἐς δὲ ἑκάστην</l>
    <l>ἐννέα λάγχανον αἶγες· ἐμοὶ δὲ δέκ' ἔξελον οἴῳ.</l>
    <l>ὣς τότε μὲν πρόπαν ἦμαρ ἐς ἠέλιον καταδύντα</l>
    <l>ἥμεθα δαινύμενοι κρέα τ' ἄσπετα καὶ μέθυ ἡδύ.</l>
    <l>οὐ γάρ πω νηῶν ἐξέφθιτο οἶνος ἐρυθρός,</l>
    <l>ἀλλ' ἐνέην· πολλὸν γὰρ ἐν ἀμφιφορεῦσιν ἕκαστοι</l>
    <l>ἠφύσαμεν Κικόνων ἱερὸν πτολίεθρον ἑλόντες.</l>
    <l>Κυκλώπων δ' ἐς γαῖαν ἐλεύσσομεν ἐγγὺς ἐόντων,</l>
    <l>καπνόν τ' αὐτῶν τε φθογγὴν ὀΐων τε καὶ αἰγῶν.</l>
    <l>ἦμος δ' ἠέλιος κατέδυ καὶ ἐπὶ κνέφας ἦλθε,</l>
    <l>δὴ τότε κοιμήθημεν ἐπὶ ῥηγμῖνι θαλάσσης.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>καὶ τότ' ἐγὼν ἀγορὴν θέμενος μετὰ πᾶσιν ἔειπον·</l>
    <l>‘ἄλλοι μὲν νῦν μίμνετ', ἐμοὶ ἐρίηρες ἑταῖροι·</l>
    <l>αὐτὰρ ἐγὼ σὺν νηΐ τ' ἐμῇ καὶ ἐμοῖσ' ἑτάροισιν</l>
    <l>ἐλθὼν τῶνδ' ἀνδρῶν πειρήσομαι, οἵ τινές εἰσιν,</l>
    <l>ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι,</l>
    <l>ἦε φιλόξεινοι, καί σφιν νόος ἐστὶ θεουδής.’</l>
    <l>ὣς εἰπὼν ἀνὰ νηὸς ἔβην, ἐκέλευσα δ' ἑταίρους</l>
    <l>αὐτούς τ' ἀμβαίνειν ἀνά τε πρυμνήσια λῦσαι.</l>
    <l>οἱ δ' αἶψ' εἴσβαινον καὶ ἐπὶ κληῖσι καθῖζον,</l>
    <l>ἑξῆς δ' ἑζόμενοι πολιὴν ἅλα τύπτον ἐρετμοῖς.</l>
    <l>ἀλλ' ὅτε δὴ τὸν χῶρον ἀφικόμεθ' ἐγγὺς ἐόντα,</l>
    <l>ἔνθα δ' ἐπ' ἐσχατιῇ σπέος εἴδομεν ἄγχι θαλάσσης,</l>
    <l>ὑψηλόν, δάφνῃσι κατηρεφές· ἔνθα δὲ πολλὰ</l>
    <l>μῆλ', ὄϊές τε καὶ αἶγες, ἰαύεσκον· περὶ δ' αὐλὴ</l>
    <l>ὑψηλὴ δέδμητο κατωρυχέεσσι λίθοισι</l>
    <l>μακρῇσίν τε πίτυσσιν ἰδὲ δρυσὶν ὑψικόμοισιν.</l>
    <l>ἔνθα δ' ἀνὴρ ἐνίαυε πελώριος, ὅς ῥα τὰ μῆλα</l>
    <l>οἶος ποιμαίνεσκεν ἀπόπροθεν· οὐδὲ μετ' ἄλλους</l>
    <l>πωλεῖτ', ἀλλ' ἀπάνευθεν ἐὼν ἀθεμίστια ᾔδη.</l>
    <l>καὶ γὰρ θαῦμ' ἐτέτυκτο πελώριον, οὐδὲ ἐῴκει</l>
    <l>ἀνδρί γε σιτοφάγῳ, ἀλλὰ ῥίῳ ὑλήεντι</l>
    <l>ὑψηλῶν ὀρέων, ὅ τε φαίνεται οἶον ἀπ' ἄλλων.</l>
    <l>δὴ τότε τοὺς ἄλλους κελόμην ἐρίηρας ἑταίρους</l>
    <l>αὐτοῦ πὰρ νηΐ τε μένειν καὶ νῆα ἔρυσθαι·</l>
    <l>αὐτὰρ ἐγὼ κρίνας ἑτάρων δυοκαίδεκ' ἀρίστους</l>
    <l>βῆν· ἀτὰρ αἴγεον ἀσκὸν ἔχον μέλανος οἴνοιο,</l>
    <l>ἡδέος, ὅν μοι δῶκε Μάρων, Εὐάνθεος υἱός,</l>
    <l>ἱρεὺς Ἀπόλλωνος, ὃς Ἴσμαρον ἀμφιβεβήκει,</l>
    <l>οὕνεκά μιν σὺν παιδὶ περισχόμεθ' ἠδὲ γυναικὶ</l>
    <l>ἁζόμενοι· ᾤκει γὰρ ἐν ἄλσεϊ δενδρήεντι</l>
    <l>Φοίβου Ἀπόλλωνος. ὁ δέ μοι πόρεν ἀγλαὰ δῶρα·</l>
    <l>χρυσοῦ μέν μοι δῶκ' εὐεργέος ἑπτὰ τάλαντα,</l>
    <l>δῶκε δέ μοι κρητῆρα πανάργυρον, αὐτὰρ ἔπειτα</l>
    <l>οἶνον ἐν ἀμφιφορεῦσι δυώδεκα πᾶσιν ἀφύσσας,</l>
    <l>ἡδὺν ἀκηράσιον, θεῖον ποτόν· οὐδέ τις αὐτὸν</l>
    <l>ἠείδη δμώων οὐδ' ἀμφιπόλων ἐνὶ οἴκῳ,</l>
    <l>ἀλλ' αὐτὸς ἄλοχός τε φίλη ταμίη τε μί' οἴη.</l>
    <l>τὸν δ' ὅτε πίνοιεν μελιηδέα οἶνον ἐρυθρόν,</l>
    <l>ἓν δέπας ἐμπλήσας ὕδατος ἀνὰ εἴκοσι μέτρα</l>
    <l>χεῦ', ὀδμὴ δ' ἡδεῖα ἀπὸ κρητῆρος ὀδώδει,</l>
    <l>θεσπεσίη· τότ' ἂν οὔ τοι ἀποσχέσθαι φίλον ἦεν.</l>
    <l>τοῦ φέρον ἐμπλήσας ἀσκὸν μέγαν, ἐν δὲ καὶ ᾖα</l>
    <l>κωρύκῳ· αὐτίκα γάρ μοι ὀΐσατο θυμὸς ἀγήνωρ</l>
    <l>ἄνδρ' ἐπελεύσεσθαι μεγάλην ἐπιειμένον ἀλκήν,</l>
    <l>ἄγριον, οὔτε δίκας εὖ εἰδότα οὔτε θέμιστας.</l>
    <l>καρπαλίμως δ' εἰς ἄντρον ἀφικόμεθ', οὐδέ μιν ἔνδον</l>
    <l>εὕρομεν, ἀλλ' ἐνόμευε νομὸν κάτα πίονα μῆλα.</l>
    <l>ἐλθόντες δ' εἰς ἄντρον ἐθηεύμεσθα ἕκαστα·</l>
    <l>ταρσοὶ μὲν τυρῶν βρῖθον στείνοντο δὲ σηκοὶ</l>
    <l>ἀρνῶν ἠδ' ἐρίφων· διακεκριμέναι δὲ ἕκασται</l>
    <l>ἔρχατο, χωρὶς μὲν πρόγονοι, χωρὶς δὲ μέτασσαι,</l>
    <l>χωρὶς δ' αὖθ' ἕρσαι· ναῖον δ' ὀρῷ ἄγγεα πάντα,</l>
    <l>γαυλοί τε σκαφίδες τε, τετυγμένα, τοῖσ' ἐνάμελγεν.</l>
    <l>ἔνθ' ἐμὲ μὲν πρώτισθ' ἕταροι λίσσοντ' ἐπέεσσι</l>
    <l>τυρῶν αἰνυμένους ἰέναι πάλιν, αὐτὰρ ἔπειτα</l>
    <l>καρπαλίμως ἐπὶ νῆα θοὴν ἐρίφους τε καὶ ἄρνας</l>
    <l>σηκῶν ἐξελάσαντας ἐπιπλεῖν ἁλμυρὸν ὕδωρ·</l>
    <l>ἀλλ' ἐγὼ οὐ πιθόμην, - ἦ τ' ἂν πολὺ κέρδιον ἦεν, -</l>
    <l>ὄφρ' αὐτόν τε ἴδοιμι, καὶ εἴ μοι ξείνια δοίη.</l>
    <l>οὐδ' ἄρ' ἔμελλ' ἑτάροισι φανεὶς ἐρατεινὸς ἔσεσθαι.</l>
    <l>ἔνθα δὲ πῦρ κήαντες ἐθύσαμεν ἠδὲ καὶ αὐτοὶ</l>
    <l>τυρῶν αἰνύμενοι φάγομεν, μένομέν τέ μιν ἔνδον</l>
    <l>ἥμενοι, εἷος ἐπῆλθε νέμων. φέρε δ' ὄβριμον ἄχθος</l>
    <l>ὕλης ἀζαλέης, ἵνα οἱ ποτιδόρπιον εἴη.</l>
    <l>ἔντοσθεν δ' ἄντροιο βαλὼν ὀρυμαγδὸν ἔθηκεν·</l>
    <l>ἡμεῖς δὲ δείσαντες ἀπεσσύμεθ' ἐς μυχὸν ἄντρου.</l>
    <l>αὐτὰρ ὅ γ' εἰς εὐρὺ σπέος ἤλασε πίονα μῆλα,</l>
    <l>πάντα μάλ', ὅσσ' ἤμελγε, τὰ δ' ἄρσενα λεῖπε θύρηφιν,</l>
    <l>ἀρνειούς τε τράγους τε, βαθείης ἔντοθεν αὐλῆς.</l>
    <l>αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας,</l>
    <l>ὄβριμον· οὐκ ἂν τόν γε δύω καὶ εἴκοσ' ἄμαξαι</l>
    <l>ἐσθλαὶ τετράκυκλοι ἀπ' οὔδεος ὀχλίσσειαν·</l>
    <l>τόσσην ἠλίβατον πέτρην ἐπέθηκε θύρῃσιν.</l>
    <l>ἑζόμενος δ' ἤμελγεν ὄϊς καὶ μηκάδας αἶγας,</l>
    <l>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.</l>
    <l>αὐτίκα δ' ἥμισυ μὲν θρέψας λευκοῖο γάλακτος</l>
    <l>πλεκτοῖσ' ἐν ταλάροισιν ἀμησάμενος κατέθηκεν,</l>
    <l>ἥμισυ δ' αὖτ' ἔστησεν ἐν ἄγγεσιν, ὄφρα οἱ εἴη</l>
    <l>πίνειν αἰνυμένῳ καί οἱ ποτιδόρπιον εἴη.</l>
    <l>αὐτὰρ ἐπεὶ δὴ σπεῦσε πονησάμενος τὰ ἃ ἔργα,</l>
    <l>καὶ τότε πῦρ ἀνέκαιε καὶ εἴσιδεν, εἴρετο δ' ἥμεας·</l>
    <l>‘ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα;</l>
    <l>ἤ τι κατὰ πρῆξιν ἦ μαψιδίως ἀλάλησθε</l>
    <l>οἷά τε ληϊστῆρες ὑπεὶρ ἅλα, τοί τ' ἀλόωνται</l>
    <l>ψυχὰς παρθέμενοι, κακὸν ἀλλοδαποῖσι φέροντες;’</l>
    <l>ὣς ἔφαθ', ἡμῖν δ' αὖτε κατεκλάσθη φίλον ἦτορ,</l>
    <l>δεισάντων φθόγγον τε βαρὺν αὐτόν τε πέλωρον.</l>
    <l>ἀλλὰ καὶ ὧς μιν ἔπεσσιν ἀμειβόμενος προσέειπον·</l>
    <l>‘ἡμεῖς τοι Τροίηθεν ἀποπλαγχθέντες Ἀχαιοὶ</l>
    <l>παντοίοισ' ἀνέμοισιν ὑπὲρ μέγα λαῖτμα θαλάσσης,</l>
    <l>οἴκαδε ἱέμενοι, ἄλλην ὁδὸν ἄλλα κέλευθα</l>
    <l>ἤλθομεν· οὕτω που Ζεὺς ἤθελε μητίσασθαι.</l>
    <l>λαοὶ δ' Ἀτρεΐδεω Ἀγαμέμνονος εὐχόμεθ' εἶναι,</l>
    <l>τοῦ δὴ νῦν γε μέγιστον ὑπουράνιον κλέος ἐστί·</l>
    <l>τόσσην γὰρ διέπερσε πόλιν καὶ ἀπώλεσε λαοὺς</l>
    <l>πολλούς. ἡμεῖς δ' αὖτε κιχανόμενοι τὰ σὰ γοῦνα</l>
    <l>ἱκόμεθ', εἴ τι πόροις ξεινήϊον ἠὲ καὶ ἄλλως</l>
    <l>δοίης δωτίνην, ἥ τε ξείνων θέμις ἐστίν.</l>
    <l>ἀλλ' αἰδεῖο, φέριστε, θεούς· ἱκέται δέ τοί εἰμεν.</l>
    <l>Ζεὺς δ' ἐπιτιμήτωρ ἱκετάων τε ξείνων τε,</l>
    <l>ξείνιος, ὃς ξείνοισιν ἅμ' αἰδοίοισιν ὀπηδεῖ.’</l>
    <l>ὣς ἐφάμην, ὁ δέ μ' αὐτίκ' ἀμείβετο νηλέϊ θυμῷ·</l>
    <l>‘νήπιός εἰς, ὦ ξεῖν', ἢ τηλόθεν εἰλήλουθας,</l>
    <l>ὅς με θεοὺς κέλεαι ἢ δειδίμεν ἢ ἀλέασθαι.</l>
    <l>οὐ γὰρ Κύκλωπες Διὸς αἰγιόχου ἀλέγουσιν</l>
    <l>οὐδὲ θεῶν μακάρων, ἐπεὶ ἦ πολὺ φέρτεροί εἰμεν·</l>
    <l>οὐδ' ἂν ἐγὼ Διὸς ἔχθος ἀλευάμενος πεφιδοίμην</l>
    <l>οὔτε σεῦ οὔθ' ἑτάρων, εἰ μὴ θυμός με κελεύοι.</l>
    <l>ἀλλά μοι εἴφ', ὅπῃ ἔσχες ἰὼν εὐεργέα νῆα,</l>
    <l>ἤ που ἐπ' ἐσχατιῆς ἦ καὶ σχεδόν, ὄφρα δαείω.’</l>
    <l>ὣς φάτο πειράζων, ἐμὲ δ' οὐ λάθεν εἰδότα πολλά,</l>
    <l>ἀλλά μιν ἄψοῤῥον προσέφην δολίοισ' ἐπέεσσι·</l>
    <l>‘νέα μέν μοι κατέαξε Ποσειδάων ἐνοσίχθων,</l>
    <l>πρὸς πέτρῃσι βαλὼν ὑμῆς ἐπὶ πείρασι γαίης,</l>
    <l>ἄκρῃ προσπελάσας· ἄνεμος δ' ἐκ πόντου ἔνεικεν·</l>
    <l>αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.’</l>
    <l>ὣς ἐφάμην, ὁ δέ μ' οὐδὲν ἀμείβετο νηλέϊ θυμῷ,</l>
    <l>ἀλλ' ὅ γ' ἀναΐξας ἑτάροισ' ἐπὶ χεῖρας ἴαλλε,</l>
    <l>σὺν δὲ δύω μάρψας ὥς τε σκύλακας ποτὶ γαίῃ</l>
    <l>κόπτ'· ἐκ δ' ἐγκέφαλος χαμάδις ῥέε, δεῦε δὲ γαῖαν.</l>
    <l>τοὺς δὲ διὰ μελεϊστὶ ταμὼν ὁπλίσσατο δόρπον·</l>
    <l>ἤσθιε δ' ὥς τε λέων ὀρεσίτροφος, οὐδ' ἀπέλειπεν,</l>
    <l>ἔγκατά τε σάρκας τε καὶ ὀστέα μυελόεντα.</l>
    <l>ἡμεῖς δὲ κλαίοντες ἀνεσχέθομεν Διὶ χεῖρας,</l>
    <l>σχέτλια ἔργ' ὁρόωντες· ἀμηχανίη δ' ἔχε θυμόν.</l>
    <l>αὐτὰρ ἐπεὶ Κύκλωψ μεγάλην ἐμπλήσατο νηδὺν</l>
    <l>ἀνδρόμεα κρέ' ἔδων καὶ ἐπ' ἄκρητον γάλα πίνων,</l>
    <l>κεῖτ' ἔντοσθ' ἄντροιο τανυσσάμενος διὰ μήλων.</l>
    <l>τὸν μὲν ἐγὼ βούλευσα κατὰ μεγαλήτορα θυμὸν</l>
    <l>ἄσσον ἰών, ξίφος ὀξὺ ἐρυσσάμενος παρὰ μηροῦ,</l>
    <l>οὐτάμεναι πρὸς στῆθος, ὅθι φρένες ἧπαρ ἔχουσι,</l>
    <l>χείρ' ἐπιμασσάμενος· ἕτερος δέ με θυμὸς ἔρυκεν.</l>
    <l>αὐτοῦ γάρ κε καὶ ἄμμες ἀπωλόμεθ' αἰπὺν ὄλεθρον·</l>
    <l>οὐ γάρ κεν δυνάμεσθα θυράων ὑψηλάων</l>
    <l>χερσὶν ἀπώσασθαι λίθον ὄβριμον, ὃν προσέθηκεν.</l>
    <l>ὣς τότε μὲν στενάχοντες ἐμείναμεν Ἠῶ δῖαν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>καὶ τότε πῦρ ἀνέκαιε καὶ ἤμελγε κλυτὰ μῆλα,</l>
    <l>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.</l>
    <l>αὐτὰρ ἐπεὶ δὴ σπεῦσε πονησάμενος τὰ ἃ ἔργα,</l>
    <l>σὺν δ' ὅ γε δὴ αὖτε δύω μάρψας ὁπλίσσατο δεῖπνον.</l>
    <l>δειπνήσας δ' ἄντρου ἐξήλασε πίονα μῆλα,</l>
    <l>ῥηϊδίως ἀφελὼν θυρεὸν μέγαν· αὐτὰρ ἔπειτα</l>
    <l>ἂψ ἐπέθηχ', ὡς εἴ τε φαρέτρῃ πῶμ' ἐπιθείη.</l>
    <l>πολλῇ δὲ ῥοίζῳ πρὸς ὄρος τρέπε πίονα μῆλα</l>
    <l>Κύκλωψ· αὐτὰρ ἐγὼ λιπόμην κακὰ βυσσοδομεύων,</l>
    <l>εἴ πως τεισαίμην, δοίη δέ μοι εὖχος Ἀθήνη.</l>
    <l>ἥδε δέ μοι κατὰ θυμὸν ἀρίστη φαίνετο βουλή·</l>
    <l>Κύκλωπος γὰρ ἔκειτο μέγα ῥόπαλον παρὰ σηκῷ,</l>
    <l>χλωρὸν ἐλαΐνεον· τὸ μὲν ἔκταμεν, ὄφρα φοροίη</l>
    <l>αὐανθέν. τὸ μὲν ἄμμες ἐΐσκομεν εἰσορόωντες</l>
    <l>ὅσσον θ' ἱστὸν νηὸς ἐεικοσόροιο μελαίνης,</l>
    <l>φορτίδος εὐρείης, ἥ τ' ἐκπεράᾳ μέγα λαῖτμα·</l>
    <l>τόσσον ἔην μῆκος, τόσσον πάχος εἰσοράασθαι.</l>
    <l>τοῦ μὲν ὅσον τ' ὄργυιαν ἐγὼν ἀπέκοψα παραστὰς</l>
    <l>καὶ παρέθηχ' ἑτάροισιν, ἀποξῦναι δ' ἐκέλευσα·</l>
    <l>οἱ δ' ὁμαλὸν ποίησαν· ἐγὼ δ' ἐθόωσα παραστὰς</l>
    <l>ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.</l>
    <l>καὶ τὸ μὲν εὖ κατέθηκα κατακρύψας ὑπὸ κόπρῳ,</l>
    <l>ἥ ῥα κατὰ σπείους κέχυτο μεγάλ' ἤλιθα πολλή·</l>
    <l>αὐτὰρ τοὺς ἄλλους κλήρῳ πεπαλέσθαι ἄνωγον,</l>
    <l>ὅς τις τολμήσειεν ἐμοὶ σὺν μοχλὸν ἀείρας</l>
    <l>τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.</l>
    <l>οἱ δ' ἔλαχον, τοὺς ἄν κε καὶ ἤθελον αὐτὸς ἑλέσθαι,</l>
    <l>τέσσαρες, αὐτὰρ ἐγὼ πέμπτος μετὰ τοῖσιν ἐλέγμην.</l>
    <l>ἑσπέριος δ' ἦλθεν καλλίτριχα μῆλα νομεύων·</l>
    <l>αὐτίκα δ' εἰς εὐρὺ σπέος ἤλασε πίονα μῆλα,</l>
    <l>πάντα μάλ', οὐδέ τι λεῖπε βαθείης ἔντοθεν αὐλῆς,</l>
    <l>ἤ τι ὀϊσάμενος, ἢ καὶ θεὸς ὣς ἐκέλευσεν.</l>
    <l>αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας·</l>
    <l>ἑζόμενος δ' ἤμελγεν ὄϊς καὶ μηκάδας αἶγας,</l>
    <l>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ.</l>
    <l>αὐτὰρ ἐπεὶ δὴ σπεῦσε πονησάμενος τὰ ἃ ἔργα,</l>
    <l>σὺν δ' ὅ γε δὴ αὖτε δύω μάρψας ὁπλίσσατο δόρπον.</l>
    <l>καὶ τότ' ἐγὼ Κύκλωπα προσηύδων ἄγχι παραστάς,</l>
    <l>κισσύβιον μετὰ χερσὶν ἔχων μέλανος οἴνοιο·</l>
    <l>‘Κύκλωψ, τῆ, πίε οἶνον, ἐπεὶ φάγες ἀνδρόμεα κρέα,</l>
    <l>ὄφρ' εἰδῇς, οἷόν τι ποτὸν τόδε νηῦς ἐκεκεύθει</l>
    <l>ἡμετέρη· σοὶ δ' αὖ λοιβὴν φέρον, εἴ μ' ἐλεήσας</l>
    <l>οἴκαδε πέμψειας· σὺ δὲ μαίνεαι οὐκέτ' ἀνεκτῶς.</l>
    <l>σχέτλιε, πῶς κέν τίς σε καὶ ὕστερον ἄλλος ἵκοιτο</l>
    <l>ἀνθρώπων πολέων; ἐπεὶ οὐ κατὰ μοῖραν ἔρεξας.’</l>
    <l>ὣς ἐφάμην, ὁ δὲ δέκτο καὶ ἔκπιεν· ἥσατο δ' αἰνῶς</l>
    <l>ἡδὺ ποτὸν πίνων καί μ' ᾔτεε δεύτερον αὖτις·</l>
    <l>‘δός μοι ἔτι πρόφρων καί μοι τεὸν οὔνομα εἰπὲ</l>
    <l>αὐτίκα νῦν, ἵνα τοι δῶ ξείνιον, ᾧ κε σὺ χαίρῃς.</l>
    <l>καὶ γὰρ Κυκλώπεσσι φέρει ζείδωρος ἄρουρα</l>
    <l>οἶνον ἐριστάφυλον, καί σφιν Διὸς ὄμβρος ἀέξει·</l>
    <l>ἀλλὰ τόδ' ἀμβροσίης καὶ νέκταρός ἐστιν ἀποῤῥώξ.’</l>
    <l>ὣς ἔφατ'· αὐτάρ οἱ αὖτις ἐγὼ πόρον αἴθοπα οἶνον·</l>
    <l>τρὶς μὲν ἔδωκα φέρων, τρὶς δ' ἔκπιεν ἀφραδίῃσιν.</l>
    <l>αὐτὰρ ἐπεὶ Κύκλωπα περὶ φρένας ἤλυθεν οἶνος,</l>
    <l>καὶ τότε δή μιν ἔπεσσι προσηύδων μειλιχίοισι·</l>
    <l>‘Κύκλωψ, εἰρωτᾷς μ' ὄνομα κλυτόν; αὐτὰρ ἐγώ τοι</l>
    <l>ἐξερέω· σὺ δέ μοι δὸς ξείνιον, ὥς περ ὑπέστης.</l>
    <l>Οὖτις ἐμοί γ' ὄνομα· Οὖτιν δέ με κικλήσκουσι</l>
    <l>μήτηρ ἠδὲ πατὴρ ἠδ' ἄλλοι πάντες ἑταῖροι.’</l>
    <l>ὣς ἐφάμην, ὁ δέ μ' αὐτίκ' ἀμείβετο νηλέϊ θυμῷ·</l>
    <l>‘Οὖτιν ἐγὼ πύματον ἔδομαι μετὰ οἷσ' ἑτάροισι,</l>
    <l>τοὺς δ' ἄλλους πρόσθεν· τὸ δέ τοι ξεινήϊον ἔσται.’</l>
    <l>ἦ, καὶ ἀνακλινθεὶς πέσεν ὕπτιος, αὐτὰρ ἔπειτα</l>
    <l>κεῖτ' ἀποδοχμώσας παχὺν αὐχένα, κὰδ δέ μιν ὕπνος</l>
    <l>ᾕρει πανδαμάτωρ· φάρυγος δ' ἐξέσσυτο οἶνος</l>
    <l>ψωμοί τ' ἀνδρόμεοι· ὁ δ' ἐρεύγετο οἰνοβαρείων.</l>
    <l>καὶ τότ' ἐγὼ τὸν μοχλὸν ὑπὸ σποδοῦ ἤλασα πολλῆς,</l>
    <l>εἷος θερμαίνοιτο· ἔπεσσι δὲ πάντας ἑταίρους</l>
    <l>θάρσυνον, μή τίς μοι ὑποδδείσας ἀναδύη.</l>
    <l>ἀλλ' ὅτε δὴ τάχ' ὁ μοχλὸς ἐλάϊνος ἐν πυρὶ μέλλεν</l>
    <l>ἅψασθαι, χλωρός περ ἐών, διεφαίνετο δ' αἰνῶς,</l>
    <l>καὶ τότ' ἐγὼν ἄσσον φέρον ἐκ πυρός, ἀμφὶ δ' ἑταῖροι</l>
    <l>ἵσταντ'· αὐτὰρ θάρσος ἐνέπνευσεν μέγα δαίμων.</l>
    <l>οἱ μὲν μοχλὸν ἑλόντες ἐλάϊνον, ὀξὺν ἐπ' ἄκρῳ,</l>
    <l>ὀφθαλμῷ ἐνέρεισαν· ἐγὼ δ' ἐφύπερθεν ἐρεισθεὶς</l>
    <l>δίνεον, ὡς ὅτε τις τρυπᾷ δόρυ νήϊον ἀνὴρ</l>
    <l>τρυπάνῳ, οἱ δέ τ' ἔνερθεν ὑποσσείουσιν ἱμάντι</l>
    <l>ἁψάμενοι ἑκάτερθε, τὸ δὲ τρέχει ἐμμενὲς αἰεί·</l>
    <l>ὣς τοῦ ἐν ὀφθαλμῷ πυριήκεα μοχλὸν ἑλόντες</l>
    <l>δινέομεν, τὸν δ' αἷμα περίῤῥεε θερμὸν ἐόντα.</l>
    <l>πάντα δέ οἱ βλέφαρ' ἀμφὶ καὶ ὀφρύας εὗσεν ἀϋτμὴ</l>
    <l>γλήνης καιομένης· σφαραγεῦντο δέ οἱ πυρὶ ῥίζαι.</l>
    <l>ὡς δ' ὅτ' ἀνὴρ χαλκεὺς πέλεκυν μέγαν ἠὲ σκέπαρνον</l>
    <l>εἰν ὕδατι ψυχρῷ βάπτῃ μεγάλα ἰάχοντα</l>
    <l>φαρμάσσων· τὸ γὰρ αὖτε σιδήρου γε κράτος ἐστίν·</l>
    <l>ὣς τοῦ σίζ' ὀφθαλμὸς ἐλαϊνέῳ περὶ μοχλῷ.</l>
    <l>σμερδαλέον δὲ μέγ' ᾤμωξεν, περὶ δ' ἴαχε πέτρη,</l>
    <l>ἡμεῖς δὲ δείσαντες ἀπεσσύμεθ'. αὐτὰρ ὁ μοχλὸν</l>
    <l>ἐξέρυσ' ὀφθαλμοῖο πεφυρμένον αἵματι πολλῷ.</l>
    <l>τὸν μὲν ἔπειτ' ἔῤῥιψεν ἀπὸ ἕο χερσὶν ἀλύων,</l>
    <l>αὐτὰρ ὁ Κύκλωπας μεγάλ' ἤπυεν, οἵ ῥά μιν ἀμφὶς</l>
    <l>ᾤκεον ἐν σπήεσσι δι' ἄκριας ἠνεμοέσσας.</l>
    <l>οἱ δὲ βοῆς ἀΐοντες ἐφοίτων ἄλλοθεν ἄλλος,</l>
    <l>ἱστάμενοι δ' εἴροντο περὶ σπέος, ὅττι ἑ κήδοι·</l>
    <l>‘τίπτε τόσον, Πολύφημ', ἀρημένος ὧδ' ἐβόησας</l>
    <l>νύκτα δι' ἀμβροσίην καὶ ἀΰπνους ἄμμε τίθησθα;</l>
    <l>ἦ μή τίς σευ μῆλα βροτῶν ἀέκοντος ἐλαύνει;</l>
    <l>ἦ μή τίς σ' αὐτὸν κτείνει δόλῳ ἠὲ βίηφι;’</l>
    <l>τοὺς δ' αὖτ' ἐξ ἄντρου προσέφη κρατερὸς Πολύφημος·</l>
    <l>‘ὦ φίλοι, Οὖτίς με κτείνει δόλῳ οὐδὲ βίηφιν.’</l>
    <l>οἱ δ' ἀπαμειβόμενοι ἔπεα πτερόεντ' ἀγόρευον·</l>
    <l>‘εἰ μὲν δὴ μή τίς σε βιάζεται οἶον ἐόντα,</l>
    <l>νοῦσόν γ' οὔ πως ἔστι Διὸς μεγάλου ἀλέασθαι,</l>
    <l>ἀλλὰ σύ γ' εὔχεο πατρὶ Ποσειδάωνι ἄνακτι.’</l>
    <l>ὣς ἄρ' ἔφαν ἀπιόντες, ἐμὸν δ' ἐγέλασσε φίλον κῆρ,</l>
    <l>ὡς ὄνομ' ἐξαπάτησεν ἐμὸν καὶ μῆτις ἀμύμων.</l>
    <l>Κύκλωψ δὲ στενάχων τε καὶ ὠδίνων ὀδύνῃσι,</l>
    <l>χερσὶ ψηλαφόων, ἀπὸ μὲν λίθον εἷλε θυράων,</l>
    <l>αὐτὸς δ' εἰνὶ θύρῃσι καθέζετο χεῖρε πετάσσας,</l>
    <l>εἴ τινά που μετ' ὄεσσι λάβοι στείχοντα θύραζε·</l>
    <l>οὕτω γάρ πού μ' ἤλπετ' ἐνὶ φρεσὶ νήπιον εἶναι.</l>
    <l>αὐτὰρ ἐγὼ βούλευον, ὅπως ὄχ' ἄριστα γένοιτο,</l>
    <l>εἴ τιν' ἑταίροισιν θανάτου λύσιν ἠδ' ἐμοὶ αὐτῷ</l>
    <l>εὑροίμην· πάντας δὲ δόλους καὶ μῆτιν ὕφαινον,</l>
    <l>ὥς τε περὶ ψυχῆς· μέγα γὰρ κακὸν ἐγγύθεν ἦεν.</l>
    <l>ἥδε δέ μοι κατὰ θυμὸν ἀρίστη φαίνετο βουλή·</l>
    <l>ἄρσενες οἴιες ἦσαν ἐϋτρεφέες δασύμαλλοι,</l>
    <l>καλοί τε μεγάλοι τε, ἰοδνεφὲς εἶρος ἔχοντες·</l>
    <l>τοὺς ἀκέων συνέεργον ἐϋστρεφέεσσι λύγοισι,</l>
    <l>τῇσ' ἔπι Κύκλωψ εὗδε πέλωρ, ἀθεμίστια εἰδώς,</l>
    <l>σύντρεις αἰνύμενος· ὁ μὲν ἐν μέσῳ ἄνδρα φέρεσκε,</l>
    <l>τὼ δ' ἑτέρω ἑκάτερθεν ἴτην σώοντες ἑταίρους.</l>
    <l>τρεῖς δὲ ἕκαστον φῶτ' ὄϊες φέρον· αὐτὰρ ἐγώ γε, -</l>
    <l>ἀρνειὸς γὰρ ἔην μήλων ὄχ' ἄριστος ἁπάντων, -</l>
    <l>τοῦ κατὰ νῶτα λαβών, λασίην ὑπὸ γαστέρ' ἐλυσθεὶς</l>
    <l>κείμην· αὐτὰρ χερσὶν ἀώτου θεσπεσίοιο</l>
    <l>νωλεμέως στρεφθεὶς ἐχόμην τετληότι θυμῷ.</l>
    <l>ὣς τότε μὲν στενάχοντες ἐμείναμεν Ἠῶ δῖαν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>καὶ τότ' ἔπειτα νομόνδ' ἐξέσσυτο ἄρσενα μῆλα,</l>
    <l>θήλειαι δὲ μέμηκον ἀνήμελκτοι περὶ σηκούς·</l>
    <l>οὔθατα γὰρ σφαραγεῦντο. ἄναξ δ' ὀδύνῃσι κακῇσι</l>
    <l>τειρόμενος πάντων ὀΐων ἐπεμαίετο νῶτα</l>
    <l>ὀρθῶν ἑσταότων· τὸ δὲ νήπιος οὐκ ἐνόησεν,</l>
    <l>ὥς οἱ ὑπ' εἰροπόκων ὀΐων στέρνοισι δέδεντο.</l>
    <l>ὕστατος ἀρνειὸς μήλων ἔστειχε θύραζε,</l>
    <l>λάχνῳ στεινόμενος καὶ ἐμοὶ πυκινὰ φρονέοντι.</l>
    <l>τὸν δ' ἐπιμασσάμενος προσέφη κρατερὸς Πολύφημος·</l>
    <l>‘κριὲ πέπον, τί μοι ὧδε διὰ σπέος ἔσσυο μήλων</l>
    <l>ὕστατος; οὔ τι πάρος γε λελειμμένος ἔρχεαι οἰῶν,</l>
    <l>ἀλλὰ πολὺ πρῶτος νέμεαι τέρεν' ἄνθεα ποίης</l>
    <l>μακρὰ βιβάς, πρῶτος δὲ ῥοὰς ποταμῶν ἀφικάνεις,</l>
    <l>πρῶτος δὲ σταθμόνδε λιλαίεαι ἀπονέεσθαι</l>
    <l>ἑσπέριος, νῦν αὖτε πανύστατος. ἦ σύ γ' ἄνακτος</l>
    <l>ὀφθαλμὸν ποθέεις; τὸν ἀνὴρ κακὸς ἐξαλάωσε</l>
    <l>σὺν λυγροῖσ' ἑτάροισι, δαμασσάμενος φρένας οἴνῳ,</l>
    <l>Οὖτις, ὃν οὔ πώ φημι πεφυγμένον ἔμμεν ὄλεθρον.</l>
    <l>εἰ δὴ ὁμοφρονέοις ποτιφωνήεις τε γένοιο</l>
    <l>εἰπεῖν, ὅππῃ κεῖνος ἐμὸν μένος ἠλασκάζει·</l>
    <l>τῶ κέ οἱ ἐγκέφαλός γε διὰ σπέος ἄλλυδις ἄλλῃ</l>
    <l>θεινομένου ῥαίοιτο πρὸς οὔδεϊ, κὰδ δέ τ' ἐμὸν κῆρ</l>
    <l>λωφήσειε κακῶν, τά μοι οὐτιδανὸς πόρεν Οὖτις.’</l>
    <l>ὣς εἰπὼν τὸν κριὸν ἀπὸ ἕο πέμπε θύραζε.</l>
    <l>ἐλθόντες δ' ἠβαιὸν ἀπὸ σπείους τε καὶ αὐλῆς</l>
    <l>πρῶτος ὑπ' ἀρνειοῦ λυόμην, ὑπέλυσα δ' ἑταίρους.</l>
    <l>καρπαλίμως δὲ τὰ μῆλα ταναύποδα, πίονα δημῷ,</l>
    <l>πολλὰ περιτροπέοντες ἐλαύνομεν, ὄφρ' ἐπὶ νῆα</l>
    <l>ἱκόμεθ'· ἀσπάσιοι δὲ φίλοισ' ἑτάροισι φάνημεν,</l>
    <l>οἳ φύγομεν θάνατον· τοὺς δὲ στενάχοντο γοῶντες.</l>
    <l>ἀλλ' ἐγὼ οὐκ εἴων, ἀνὰ δ' ὀφρύσι νεῦον ἑκάστῳ,</l>
    <l>κλαίειν· ἀλλ' ἐκέλευσα θοῶς καλλίτριχα μῆλα</l>
    <l>πόλλ' ἐν νηῒ βαλόντας ἐπιπλεῖν ἁλμυρὸν ὕδωρ.</l>
    <l>οἱ δ' αἶψ' εἴσβαινον καὶ ἐπὶ κληῖσι καθῖζον·</l>
    <l>ἑξῆς δ' ἑζόμενοι πολιὴν ἅλα τύπτον ἐρετμοῖς.</l>
    <l>ἀλλ' ὅτε τόσσον ἀπῆν, ὅσσον τε γέγωνε βοήσας,</l>
    <l>καὶ τότ' ἐγὼ Κύκλωπα προσηύδων κερτομίοισι·</l>
    <l>‘Κύκλωψ, οὐκ ἄρ' ἔμελλες ἀνάλκιδος ἀνδρὸς ἑταίρους</l>
    <l>ἔδμεναι ἐν σπῆϊ γλαφυρῷ κρατερῆφι βίηφι.</l>
    <l>καὶ λίην σέ γ' ἔμελλε κιχήσεσθαι κακὰ ἔργα,</l>
    <l>σχέτλι', ἐπεὶ ξείνους οὐχ ἅζεο σῷ ἐνὶ οἴκῳ</l>
    <l>ἐσθέμεναι· τῶ σε Ζεὺς τείσατο καὶ θεοὶ ἄλλοι.’</l>
    <l>ὣς ἐφάμην, ὁ δ' ἔπειτα χολώσατο κηρόθι μᾶλλον·</l>
    <l>ἧκε δ' ἀποῤῥήξας κορυφὴν ὄρεος μεγάλοιο,</l>
    <l>κὰδ δ' ἔβαλε προπάροιθε νεὸς κυανοπρῴροιο</l>
    <l>τυτθόν, ἐδεύησεν δ' οἰήϊον ἄκρον ἱκέσθαι.</l>
    <l>ἐκλύσθη δὲ θάλασσα κατερχομένης ὑπὸ πέτρης·</l>
    <l>τὴν δ' ἂψ ἤπειρόνδε παλιῤῥόθιον φέρε κῦμα,</l>
    <l>πλημυρὶς ἐκ πόντοιο, θέμωσε δὲ χέρσον ἱκέσθαι.</l>
    <l>αὐτὰρ ἐγὼ χείρεσσι λαβὼν περιμήκεα κοντὸν</l>
    <l>ὦσα παρέξ· ἑτάροισι δ' ἐποτρύνας ἐκέλευσα</l>
    <l>ἐμβαλέειν κώπῃσ', ἵν' ὑπὲκ κακότητα φύγοιμεν,</l>
    <l>κρατὶ καταννεύων· οἱ δὲ προπεσόντες ἔρεσσον.</l>
    <l>ἀλλ' ὅτε δὴ δὶς τόσσον ἅλα πρήσσοντες ἀπῆμεν,</l>
    <l>καὶ τότε δὴ Κύκλωπα προσηύδων· ἀμφὶ δ' ἑταῖροι</l>
    <l>μειλιχίοισ' ἐπέεσσιν ἐρήτυον ἄλλοθεν ἄλλος·</l>
    <l>‘σχέτλιε, τίπτ' ἐθέλεις ἐρεθιζέμεν ἄγριον ἄνδρα;</l>
    <l>ὃς καὶ νῦν πόντονδε βαλὼν βέλος ἤγαγε νῆα</l>
    <l>αὖτις ἐς ἤπειρον, καὶ δὴ φάμεν αὐτόθ' ὀλέσθαι.</l>
    <l>εἰ δὲ φθεγξαμένου τευ ἢ αὐδήσαντος ἄκουσε,</l>
    <l>σύν κεν ἄραξ' ἡμέων κεφαλὰς καὶ νήϊα δοῦρα</l>
    <l>μαρμάρῳ ὀκριόεντι βαλών· τόσσον γὰρ ἵησιν.’</l>
    <l>ὣς φάσαν, ἀλλ’ οὐ πεῖθον ἐμὸν μεγαλήτορα θυμόν,</l>
    <l>ἀλλά μιν ἄψοῤῥον προσέφην κεκοτηότι θυμῷ·</l>
    <l>‘Κύκλωψ, αἴ κέν τίς σε καταθνητῶν ἀνθρώπων</l>
    <l>ὀφθαλμοῦ εἴρηται ἀεικελίην ἀλαωτύν,</l>
    <l>φάσθαι Ὀδυσσῆα πτολιπόρθιον ἐξαλαῶσαι,</l>
    <l>υἱὸν Λαέρτεω, Ἰθάκῃ ἔνι οἰκί' ἔχοντα.’</l>
    <l>ὣς ἐφάμην, ὁ δέ μ' οἰμώξας ἠμείβετο μύθῳ·</l>
    <l>‘ὢ πόποι, ἦ μάλα δή με παλαίφατα θέσφαθ' ἱκάνει.</l>
    <l>ἔσκε τις ἐνθάδε μάντις ἀνὴρ ἠΰς τε μέγας τε,</l>
    <l>Τήλεμος Εὐρυμίδης, ὃς μαντοσύνῃ ἐκέκαστο</l>
    <l>καὶ μαντευόμενος κατεγήρα Κυκλώπεσσιν·</l>
    <l>ὅς μοι ἔφη τάδε πάντα τελευτήσεσθαι ὀπίσσω,</l>
    <l>χειρῶν ἐξ Ὀδυσῆος ἁμαρτήσεσθαι ὀπωπῆς.</l>
    <l>ἀλλ' αἰεί τινα φῶτα μέγαν καὶ καλὸν ἐδέγμην</l>
    <l>ἐνθάδ' ἐλεύσεσθαι, μεγάλην ἐπιειμένον ἀλκήν·</l>
    <l>νῦν δέ μ' ἐὼν ὀλίγος τε καὶ οὐτιδανὸς καὶ ἄκικυς</l>
    <l>ὀφθαλμοῦ ἀλάωσεν, ἐπεί μ' ἐδαμάσσατο οἴνῳ.</l>
    <l>ἀλλ' ἄγε δεῦρ', Ὀδυσεῦ, ἵνα τοι πὰρ ξείνια θείω,</l>
    <l>πομπήν τ' ὀτρύνω δόμεναι κλυτὸν ἐννοσίγαιον·</l>
    <l>τοῦ γὰρ ἐγὼ πάϊς εἰμί, πατὴρ δ' ἐμὸς εὔχεται εἶναι.</l>
    <l>αὐτὸς δ', αἴ κ' ἐθέλῃσ', ἰήσεται, οὐδέ τις ἄλλος</l>
    <l>οὔτε θεῶν μακάρων οὔτε θνητῶν ἀνθρώπων.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘αἲ γὰρ δὴ ψυχῆς τε καὶ αἰῶνός σε δυναίμην</l>
    <l>εὖνιν ποιήσας πέμψαι δόμον Ἄϊδος εἴσω,</l>
    <l>ὡς οὐκ ὀφθαλμόν γ' ἰήσεται οὐδ' ἐνοσίχθων.’</l>
    <l>ὣς ἐφάμην, ὁ δ' ἔπειτα Ποσειδάωνι ἄνακτι</l>
    <l>εὔχετο, χεῖρ' ὀρέγων εἰς οὐρανὸν ἀστερόεντα·</l>
    <l>‘κλῦθι, Ποσείδαον γαιήοχε κυανοχαῖτα·</l>
    <l>εἰ ἐτεόν γε σός εἰμι, πατὴρ δ' ἐμὸς εὔχεαι εἶναι,</l>
    <l>δὸς μὴ Ὀδυσσῆα πτολιπόρθιον οἴκαδ' ἱκέσθαι,</l>
    <l>υἱὸν Λαέρτεω, Ἰθάκῃ ἔνι οἰκί' ἔχοντα.</l>
    <l>ἀλλ' εἴ οἱ μοῖρ' ἐστὶ φίλους τ' ἰδέειν καὶ ἱκέσθαι</l>
    <l>οἶκον ἐϋκτίμενον καὶ ἑὴν ἐς πατρίδα γαῖαν,</l>
    <l>ὀψὲ κακῶς ἔλθοι, ὀλέσας ἄπο πάντας ἑταίρους,</l>
    <l>νηὸς ἐπ' ἀλλοτρίης, εὕροι δ' ἐν πήματα οἴκῳ.’</l>
    <l>ὣς ἔφατ' εὐχόμενος, τοῦ δ' ἔκλυε κυανοχαίτης.</l>
    <l>αὐτὰρ ὅ γ' ἐξαῦτις πολὺ μείζονα λᾶαν ἀείρας</l>
    <l>ἧκ' ἐπιδινήσας, ἐπέρεισε δὲ ἶν' ἀπέλεθρον·</l>
    <l>κὰδ δ' ἔβαλεν μετόπισθε νεὸς κυανοπρῴροιο</l>
    <l>τυτθόν, ἐδεύησεν δ' οἰήϊον ἄκρον ἱκέσθαι.</l>
    <l>ἐκλύσθη δὲ θάλασσα κατερχομένης ὑπὸ πέτρης·</l>
    <l>τὴν δὲ πρόσω φέρε κῦμα, θέμωσε δὲ χέρσον ἱκέσθαι.</l>
    <l>ἀλλ' ὅτε δὴ τὴν νῆσον ἀφικόμεθ', ἔνθα περ ἄλλαι</l>
    <l>νῆες ἐΰσσελμοι μένον ἁθρόαι, ἀμφὶ δ' ἑταῖροι</l>
    <l>εἵατ' ὀδυρόμενοι, ἡμέας ποτιδέγμενοι αἰεί,</l>
    <l>νῆα μὲν ἔνθ' ἐλθόντες ἐκέλσαμεν ἐν ψαμάθοισιν,</l>
    <l>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.</l>
    <l>μῆλα δὲ Κύκλωπος γλαφυρῆς ἐκ νηὸς ἑλόντες</l>
    <l>δασσάμεθ', ὡς μή τίς μοι ἀτεμβόμενος κίοι ἴσης.</l>
    <l>ἀρνειὸν δ' ἐμοὶ οἴῳ ἐϋκνήμιδες ἑταῖροι</l>
    <l>μήλων δαιομένων δόσαν ἔξοχα· τὸν δ' ἐπὶ θινὶ</l>
    <l>Ζηνὶ κελαινεφέϊ Κρονίδῃ, ὃς πᾶσιν ἀνάσσει,</l>
    <l>ῥέξας μηρί' ἔκαιον· ὁ δ' οὐκ ἐμπάζετο ἱρῶν,</l>
    <l>ἀλλ' ὅ γε μερμήριζεν, ὅπως ἀπολοίατο πᾶσαι</l>
    <l>νῆες ἐΰσσελμοι καὶ ἐμοὶ ἐρίηρες ἑταῖροι.</l>
    <l>ὣς τότε μὲν πρόπαν ἦμαρ ἐς ἠέλιον καταδύντα</l>
    <l>ἥμεθα δαινύμενοι κρέα τ' ἄσπετα καὶ μέθυ ἡδύ·</l>
    <l>ἦμος δ' ἠέλιος κατέδυ καὶ ἐπὶ κνέφας ἦλθε,</l>
    <l>δὴ τότε κοιμήθημεν ἐπὶ ῥηγμῖνι θαλάσσης.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>δὴ τότ' ἐγὼν ἑτάροισιν ἐποτρύνας ἐκέλευσα</l>
    <l>αὐτούς τ' ἀμβαίνειν ἀνά τε πρυμνήσια λῦσαι.</l>
    <l>οἱ δ' αἶψ' εἴσβαινον καὶ ἐπὶ κληῖσι καθῖζον,</l>
    <l>ἑξῆς δ' ἑζόμενοι πολιὴν ἅλα τύπτον ἐρετμοῖς.</l>
    <l>ἔνθεν δὲ προτέρω πλέομεν ἀκαχήμενοι ἦτορ,</l>
    <l>ἄσμενοι ἐκ θανάτοιο, φίλους ὀλέσαντες ἑταίρους.</l>
  </verse>
  <chapter label="Ῥαψωδία κ">Ῥαψωδία κ</chapter>
  <verse ln="1">
    <l>Αἰολίην δ’ ἐς νῆσον ἀφικόμεθ’· ἔνθα δ’ ἔναιεν</l>
    <l>Αἴολος Ἱπποτάδης, φίλος ἀθανάτοισι θεοῖσι,</l>
    <l>πλωτῇ ἐνὶ νήσῳ· πᾶσαν δέ τέ μιν πέρι τεῖχος</l>
    <l>χάλκεον ἄῤῥηκτον, λισσὴ δ' ἀναδέδρομε πέτρη.</l>
    <l>τοῦ καὶ δώδεκα παῖδες ἐνὶ μεγάροις γεγάασιν,</l>
    <l>ἓξ μὲν θυγατέρες, ἓξ δ' υἱέες ἡβώοντες.</l>
    <l>ἔνθ' ὅ γε θυγατέρας πόρεν υἱάσιν εἶναι ἀκοίτις.</l>
    <l>οἱ δ' αἰεὶ παρὰ πατρὶ φίλῳ καὶ μητέρι κεδνῇ</l>
    <l>δαίνυνται· παρὰ δέ σφιν ὀνείατα μυρία κεῖται,</l>
    <l>κνισῆεν δέ τε δῶμα περιστεναχίζεται αὐλῇ,</l>
    <l>ἤματα· νύκτας δ' αὖτε παρ' αἰδοίῃσ' ἀλόχοισιν</l>
    <l>εὕδουσ' ἔν τε τάπησι καὶ ἐν τρητοῖσι λέχεσσι.</l>
    <l>καὶ μὲν τῶν ἱκόμεσθα πόλιν καὶ δώματα καλά.</l>
    <l>μῆνα δὲ πάντα φίλει με καὶ ἐξερέεινεν ἕκαστα,</l>
    <l>Ἴλιον Ἀργείων τε νέας καὶ νόστον Ἀχαιῶν·</l>
    <l>καὶ μὲν ἐγὼ τῷ πάντα κατὰ μοῖραν κατέλεξα.</l>
    <l>ἀλλ' ὅτε δὴ καὶ ἐγὼν ὁδὸν ᾔτεον ἠδ' ἐκέλευον</l>
    <l>πεμπέμεν, οὐδέ τι κεῖνος ἀνήνατο, τεῦχε δὲ πομπήν.</l>
    <l>δῶκε δέ μ' ἐκδείρας ἀσκὸν βοὸς ἐννεώροιο,</l>
    <l>ἔνθα δὲ βυκτάων ἀνέμων κατέδησε κέλευθα·</l>
    <l>κεῖνον γὰρ ταμίην ἀνέμων ποίησε Κρονίων,</l>
    <l>ἠμὲν παυέμεναι ἠδ' ὀρνύμεν, ὅν κ' ἐθέλῃσι.</l>
    <l>νηῒ δ' ἐνὶ γλαφυρῇ κατέδει μέρμιθι φαεινῇ</l>
    <l>ἀργυρέῃ, ἵνα μή τι παραπνεύσει' ὀλίγον περ·</l>
    <l>αὐτὰρ ἐμοὶ πνοιὴν ζεφύρου προέηκεν ἀῆναι,</l>
    <l>ὄφρα φέροι νῆάς τε καὶ αὐτούς· οὐδ' ἄρ' ἔμελλεν</l>
    <l>ἐκτελέειν· αὐτῶν γὰρ ἀπωλόμεθ' ἀφραδίῃσιν.</l>
    <l>ἐννῆμαρ μὲν ὁμῶς πλέομεν νύκτας τε καὶ ἦμαρ,</l>
    <l>τῇ δεκάτῃ δ' ἤδη ἀνεφαίνετο πατρὶς ἄρουρα,</l>
    <l>καὶ δὴ πυρπολέοντας ἐλεύσσομεν ἐγγὺς ἐόντας.</l>
    <l>ἔνθ' ἐμὲ μὲν γλυκὺς ὕπνος ἐπέλλαβε κεκμηῶτα·</l>
    <l>αἰεὶ γὰρ πόδα νηὸς ἐνώμων, οὐδέ τῳ ἄλλῳ</l>
    <l>δῶχ' ἑτάρων, ἵνα θᾶσσον ἱκοίμεθα πατρίδα γαῖαν·</l>
    <l>οἱ δ' ἕταροι ἐπέεσσι πρὸς ἀλλήλους ἀγόρευον</l>
    <l>καί μ' ἔφασαν χρυσόν τε καὶ ἄργυρον οἴκαδ' ἄγεσθαι,</l>
    <l>δῶρα παρ' Αἰόλοο μεγαλήτορος Ἱπποτάδαο.</l>
    <l>ὧδε δέ τις εἴπεσκεν ἰδὼν ἐς πλησίον ἄλλον·</l>
    <l>‘ὢ πόποι, ὡς ὅδε πᾶσι φίλος καὶ τίμιός ἐστιν</l>
    <l>ἀνθρώποισ', ὅτεών κε πόλιν καὶ γαῖαν ἵκηται.</l>
    <l>πολλὰ μὲν ἐκ Τροίης ἄγεται κειμήλια καλὰ</l>
    <l>ληΐδος· ἡμεῖς δ' αὖτε ὁμὴν ὁδὸν ἐκτελέσαντες</l>
    <l>οἴκαδε νισόμεθα κενεὰς σὺν χεῖρας ἔχοντες.</l>
    <l>καὶ νῦν οἱ τά γε δῶκε χαριζόμενος φιλότητι</l>
    <l>Αἴολος. ἀλλ' ἄγε θᾶσσον ἰδώμεθα, ὅττι τάδ' ἐστίν,</l>
    <l>ὅσσος τις χρυσός τε καὶ ἄργυρος ἀσκῷ ἔνεστιν.’</l>
    <l>ὣς ἔφασαν, βουλὴ δὲ κακὴ νίκησεν ἑταίρων·</l>
    <l>ἀσκὸν μὲν λῦσαν, ἄνεμοι δ' ἐκ πάντες ὄρουσαν,</l>
    <l>τοὺς δ' αἶψ' ἁρπάξασα φέρεν πόντονδε θύελλα</l>
    <l>κλαίοντας, γαίης ἄπο πατρίδος. αὐτὰρ ἐγώ γε</l>
    <l>ἐγρόμενος κατὰ θυμὸν ἀμύμονα μερμήριξα,</l>
    <l>ἠὲ πεσὼν ἐκ νηὸς ἀποφθίμην ἐνὶ πόντῳ,</l>
    <l>ἦ ἀκέων τλαίην καὶ ἔτι ζωοῖσι μετείην.</l>
    <l>ἀλλ' ἔτλην καὶ ἔμεινα, καλυψάμενος δ' ἐνὶ νηῒ</l>
    <l>κείμην· αἱ δ' ἐφέροντο κακῇ ἀνέμοιο θυέλλῃ</l>
    <l>αὖτις ἐπ' Αἰολίην νῆσον, στενάχοντο δ' ἑταῖροι.</l>
    <l>ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ·</l>
    <l>αἶψα δὲ δεῖπνον ἕλοντο θοῇς παρὰ νηυσὶν ἑταῖροι.</l>
    <l>αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος,</l>
    <l>δὴ τότ' ἐγὼ κήρυκά τ' ὀπασσάμενος καὶ ἑταῖρον,</l>
    <l>βῆν εἰς Αἰόλοο κλυτὰ δώματα· τὸν δ' ἐκίχανον</l>
    <l>δαινύμενον παρὰ ᾗ τ' ἀλόχῳ καὶ οἷσι τέκεσσιν.</l>
    <l>ἐλθόντες δ' ἐς δῶμα παρὰ σταθμοῖσιν ἐπ' οὐδοῦ</l>
    <l>ἑζόμεθ'· οἱ δ' ἀνὰ θυμὸν ἐθάμβεον ἔκ τ' ἐρέοντο·</l>
    <l>‘πῶς ἦλθες, Ὀδυσεῦ; τίς τοι κακὸς ἔχραε δαίμων;</l>
    <l>ἦ μέν σ' ἐνδυκέως ἀπεπέμπομεν, ὄφρα ἵκοιο</l>
    <l>πατρίδα σὴν καὶ δῶμα, καὶ εἴ πού τοι φίλον ἐστίν.’</l>
    <l>ὣς φάσαν· αὐτὰρ ἐγὼ μετεφώνεον ἀχνύμενος κῆρ·</l>
    <l>‘ἄασάν μ' ἕταροί τε κακοὶ πρὸς τοῖσί τε ὕπνος</l>
    <l>σχέτλιος. ἀλλ' ἀκέσασθε, φίλοι· δύναμις γὰρ ἐν ὑμῖν.’</l>
    <l>ὣς ἐφάμην μαλακοῖσι καθαπτόμενος ἐπέεσσιν·</l>
    <l>οἱ δ' ἄνεω ἐγένοντο· πατὴρ δ' ἠμείβετο μύθῳ·</l>
    <l>‘ἔῤῥ’ ἐκ νήσου θᾶσσον, ἐλέγχιστε ζωόντων·</l>
    <l>οὐ γάρ μοι θέμις ἐστὶ κομιζέμεν οὐδ' ἀποπέμπειν</l>
    <l>ἄνδρα τόν, ὅς τε θεοῖσιν ἀπέχθηται μακάρεσσιν.</l>
    <l>ἔῤῥ’, ἐπεὶ ἀθανάτοισιν ἀπεχθόμενος τόδ' ἱκάνεις.’</l>
    <l>ὣς εἰπὼν ἀπέπεμπε δόμων βαρέα στενάχοντα.</l>
    <l>ἔνθεν δὲ προτέρω πλέομεν ἀκαχήμενοι ἦτορ·</l>
    <l>τείρετο δ' ἀνδρῶν θυμὸς ὑπ' εἰρεσίης ἀλεγεινῆς</l>
    <l>ἡμετέρῃ ματίῃ, ἐπεὶ οὐκέτι φαίνετο πομπή.</l>
    <l>ἑξῆμαρ μὲν ὁμῶς πλέομεν νύκτας τε καὶ ἦμαρ·</l>
    <l>ἑβδομάτῃ δ' ἱκόμεσθα Λάμου αἰπὺ πτολίεθρον,</l>
    <l>Τηλέπυλον Λαιστρυγονίην, ὅθι ποιμένα ποιμὴν</l>
    <l>ἠπύει εἰσελάων, ὁ δέ τ' ἐξελάων ὑπακούει.</l>
    <l>ἔνθα κ' ἄϋπνος ἀνὴρ δοιοὺς ἐξήρατο μισθούς,</l>
    <l>τὸν μὲν βουκολέων, τὸν δ' ἄργυφα μῆλα νομεύων·</l>
    <l>ἐγγὺς γὰρ νυκτός τε καὶ ἤματός εἰσι κέλευθοι.</l>
    <l>ἔνθ' ἐπεὶ ἐς λιμένα κλυτὸν ἤλθομεν, ὃν πέρι πέτρη</l>
    <l>ἠλίβατος τετύχηκε διαμπερὲς ἀμφοτέρωθεν,</l>
    <l>ἀκταὶ δὲ προβλῆτες ἐναντίαι ἀλλήλῃσιν</l>
    <l>ἐν στόματι προὔχουσιν, ἀραιὴ δ' εἴσοδός ἐστιν,</l>
    <l>ἔνθ' οἵ γ' εἴσω πάντες ἔχον νέας ἀμφιελίσσας.</l>
    <l>αἱ μὲν ἄρ' ἔντοσθεν λιμένος κοίλοιο δέδεντο</l>
    <l>πλησίαι· οὐ μὲν γάρ ποτ' ἀέξετο κῦμά γ' ἐν αὐτῷ,</l>
    <l>οὔτε μέγ' οὔτ' ὀλίγον, λευκὴ δ' ἦν ἀμφὶ γαλήνη.</l>
    <l>αὐτὰρ ἐγὼν οἶος σχέθον ἔξω νῆα μέλαιναν,</l>
    <l>αὐτοῦ ἐπ' ἐσχατιῇ, πέτρης ἐκ πείσματα δήσας.</l>
    <l>ἔστην δὲ σκοπιὴν ἐς παιπαλόεσσαν ἀνελθών·</l>
    <l>ἔνθα μὲν οὔτε βοῶν οὔτ' ἀνδρῶν φαίνετο ἔργα,</l>
    <l>καπνὸν δ' οἶον ὁρῶμεν ἀπὸ χθονὸς ἀΐσσοντα.</l>
    <l>δὴ τότ' ἐγὼν ἑτάρους προΐην πεύθεσθαι ἰόντας,</l>
    <l>οἵ τινες ἀνέρες εἶεν ἐπὶ χθονὶ σῖτον ἔδοντες,</l>
    <l>ἄνδρε δύω κρίνας, τρίτατον κήρυχ' ἅμ' ὀπάσσας.</l>
    <l>οἱ δ' ἴσαν ἐκβάντες λείην ὁδόν, ᾗ περ ἄμαξαι</l>
    <l>ἄστυδ' ἀφ' ὑψηλῶν ὀρέων καταγίνεον ὕλην.</l>
    <l>κούρῃ δὲ ξύμβληντο πρὸ ἄστεος ὑδρευούσῃ,</l>
    <l>θυγατέρ' ἰφθίμῃ Λαιστρυγόνος Ἀντιφάταο.</l>
    <l>ἡ μὲν ἄρ' ἐς κρήνην κατεβήσετο καλλιρέεθρον</l>
    <l>Ἀρτακίην· ἔνθεν γὰρ ὕδωρ προτὶ ἄστυ φέρεσκον·</l>
    <l>οἱ δὲ παριστάμενοι προσεφώνεον ἔκ τ' ἐρέοντο,</l>
    <l>ὅς τις τῶνδ' εἴη βασιλεὺς καὶ οἷσιν ἀνάσσοι.</l>
    <l>ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ.</l>
    <l>οἱ δ' ἐπεὶ εἰσῆλθον κλυτὰ δώματα, τὴν δὲ γυναῖκα</l>
    <l>εὗρον ὅσην τ' ὄρεος κορυφήν, κατὰ δ' ἔστυγον αὐτήν.</l>
    <l>ἡ δ' αἶψ' ἐξ ἀγορῆς ἐκάλει κλυτὸν Ἀντιφατῆα,</l>
    <l>ὃν πόσιν, ὃς δὴ τοῖσιν ἐμήσατο λυγρὸν ὄλεθρον.</l>
    <l>αὐτίχ' ἕνα μάρψας ἑτάρων ὁπλίσσατο δεῖπνον.</l>
    <l>τὼ δὲ δύ' ἀΐξαντε φυγῇ ἐπὶ νῆας ἱκέσθην.</l>
    <l>αὐτὰρ ὁ τεῦχε βοὴν διὰ ἄστεος· οἱ δ' ἀΐοντες</l>
    <l>φοίτων ἴφθιμοι Λαιστρυγόνες ἄλλοθεν ἄλλος,</l>
    <l>μυρίοι, οὐκ ἄνδρεσσιν ἐοικότες, ἀλλὰ Γίγασιν.</l>
    <l>οἵ ῥ' ἀπὸ πετράων ἀνδραχθέσι χερμαδίοισι</l>
    <l>βάλλον· ἄφαρ δὲ κακὸς κόναβος κατὰ νῆας ὀρώρει</l>
    <l>ἀνδρῶν τ' ὀλλυμένων νηῶν θ' ἅμα ἀγνυμενάων·</l>
    <l>ἰχθῦς δ' ὣς πείροντες ἀτερπέα δαῖτα φέροντο.</l>
    <l>ὄφρ' οἱ τοὺς ὄλεκον λιμένος πολυβενθέος ἐντός,</l>
    <l>τόφρα δ' ἐγὼ ξίφος ὀξὺ ἐρυσσάμενος παρὰ μηροῦ</l>
    <l>τῷ ἀπὸ πείσματ' ἔκοψα νεὸς κυανοπρῴροιο·</l>
    <l>αἶψα δ' ἐμοῖσ' ἑτάροισιν ἐποτρύνας ἐκέλευσα</l>
    <l>ἐμβαλέειν κώπῃσ', ἵν' ὑπὲκ κακότητα φύγοιμεν·</l>
    <l>οἱ δ' ἅμα πάντες ἀνέῤῥιψαν, δείσαντες ὄλεθρον.</l>
    <l>ἀσπασίως δ' ἐς πόντον ἐπηρεφέας φύγε πέτρας</l>
    <l>νηῦς ἐμή· αὐτὰρ αἱ ἄλλαι ἀολλέες αὐτόθ' ὄλοντο.</l>
    <l>ἔνθεν δὲ προτέρω πλέομεν ἀκαχήμενοι ἦτορ,</l>
    <l>ἄσμενοι ἐκ θανάτοιο, φίλους ὀλέσαντες ἑταίρους.</l>
    <l>Αἰαίην δ' ἐς νῆσον ἀφικόμεθ'· ἔνθα δ' ἔναιε</l>
    <l>Κίρκη ἐϋπλόκαμος, δεινὴ θεὸς αὐδήεσσα,</l>
    <l>αὐτοκασιγνήτη ὀλοόφρονος Αἰήταο·</l>
    <l>ἄμφω δ' ἐκγεγάτην φαεσιμβρότου Ἠελίοιο</l>
    <l>μητρός τ' ἐκ Πέρσης, τὴν Ὠκεανὸς τέκε παῖδα.</l>
    <l>ἔνθα δ' ἐπ' ἀκτῆς νηῒ κατηγαγόμεσθα σιωπῇ</l>
    <l>ναύλοχον ἐς λιμένα, καί τις θεὸς ἡγεμόνευεν.</l>
    <l>ἔνθα τότ' ἐκβάντες δύο τ' ἤματα καὶ δύο νύκτας</l>
    <l>κείμεθ', ὁμοῦ καμάτῳ τε καὶ ἄλγεσι θυμὸν ἔδοντες.</l>
    <l>ἀλλ' ὅτε δὴ τρίτον ἦμαρ ἐϋπλόκαμος τέλεσ' Ἠώς,</l>
    <l>καὶ τότ' ἐγὼν ἐμὸν ἔγχος ἑλὼν καὶ φάσγανον ὀξὺ</l>
    <l>καρπαλίμως παρὰ νηὸς ἀνήϊον ἐς περιωπήν,</l>
    <l>εἴ πως ἔργα ἴδοιμι βροτῶν ἐνοπήν τε πυθοίμην.</l>
    <l>ἔστην δὲ σκοπιὴν ἐς παιπαλόεσσαν ἀνελθών,</l>
    <l>καί μοι ἐείσατο καπνὸς ἀπὸ χθονὸς εὐρυοδείης</l>
    <l>Κίρκης ἐν μεγάροισι διὰ δρυμὰ πυκνὰ καὶ ὕλην.</l>
    <l>μερμήριξα δ' ἔπειτα κατὰ φρένα καὶ κατὰ θυμὸν</l>
    <l>ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.</l>
    <l>ὧδε δέ μοι φρονέοντι δοάσσατο κέρδιον εἶναι,</l>
    <l>πρῶτ' ἐλθόντ' ἐπὶ νῆα θοὴν καὶ θῖνα θαλάσσης</l>
    <l>δεῖπνον ἑταίροισιν δόμεναι προέμεν τε πυθέσθαι.</l>
    <l>ἀλλ' ὅτε δὴ σχεδὸν ἦα κιὼν νεὸς ἀμφιελίσσης,</l>
    <l>καὶ τότε τίς με θεῶν ὀλοφύρατο μοῦνον ἐόντα,</l>
    <l>ὅς ῥά μοι ὑψίκερων ἔλαφον μέγαν εἰς ὁδὸν αὐτὴν</l>
    <l>ἧκεν· ὁ μὲν ποταμόνδε κατήϊεν ἐκ νομοῦ ὕλης</l>
    <l>πιόμενος· δὴ γάρ μιν ἔχεν μένος ἠελίοιο.</l>
    <l>τὸν δ' ἐγὼ ἐκβαίνοντα κατὰ κνῆστιν μέσα νῶτα</l>
    <l>πλῆξα· τὸ δ' ἀντικρὺ δόρυ χάλκεον ἐξεπέρησε,</l>
    <l>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.</l>
    <l>τῷ δ' ἐγὼ ἐμβαίνων δόρυ χάλκεον ἐξ ὠτειλῆς</l>
    <l>εἰρυσάμην· τὸ μὲν αὖθι κατακλίνας ἐπὶ γαίῃ</l>
    <l>εἴασ'· αὐτὰρ ἐγὼ σπασάμην ῥῶπάς τε λύγους τε,</l>
    <l>πεῖσμα δ' ὅσον τ' ὄργυιαν ἐϋστρεφὲς ἀμφοτέρωθεν</l>
    <l>πλεξάμενος συνέδησα πόδας δεινοῖο πελώρου,</l>
    <l>βῆν δὲ καταλλοφάδια φέρων ἐπὶ νῆα μέλαιναν,</l>
    <l>ἔγχει ἐρειδόμενος, ἐπεὶ οὔ πως ἦεν ἐπ' ὤμου</l>
    <l>χειρὶ φέρειν ἑτέρῃ· μάλα γὰρ μέγα θηρίον ἦεν.</l>
    <l>κὰδ δ' ἔβαλον προπάροιθε νεός, ἀνέγειρα δ' ἑταίρους</l>
    <l>μειλιχίοισ' ἐπέεσσι παρασταδὸν ἄνδρα ἕκαστον·</l>
    <l>‘ὦ φίλοι, οὐ γάρ πω καταδυσόμεθ', ἀχνύμενοι περ,</l>
    <l>εἰς Ἀΐδαο δόμους, πρὶν μόρσιμον ἦμαρ ἐπέλθῃ·</l>
    <l>ἀλλ' ἄγετ', ὄφρ' ἐν νηῒ θοῇ βρῶσίς τε πόσις τε,</l>
    <l>μνησόμεθα βρώμης μηδὲ τρυχώμεθα λιμῷ.’</l>
    <l>ὣς ἐφάμην, οἱ δ' ὦκα ἐμοῖσ' ἐπέεσσι πίθοντο·</l>
    <l>ἐκ δὲ καλυψάμενοι παρὰ θῖν' ἁλὸς ἀτρυγέτοιο</l>
    <l>θηήσαντ' ἔλαφον· μάλα γὰρ μέγα θηρίον ἦεν.</l>
    <l>αὐτὰρ ἐπεὶ τάρπησαν ὁρώμενοι ὀφθαλμοῖσι,</l>
    <l>χεῖρας νιψάμενοι τεύχοντ' ἐρικυδέα δαῖτα.</l>
    <l>ὣς τότε μὲν πρόπαν ἦμαρ ἐς ἠέλιον καταδύντα</l>
    <l>ἥμεθα δαινύμενοι κρέα τ' ἄσπετα καὶ μέθυ ἡδύ·</l>
    <l>ἦμος δ' ἠέλιος κατέδυ καὶ ἐπὶ κνέφας ἦλθε,</l>
    <l>δὴ τότε κοιμήθημεν ἐπὶ ῥηγμῖνι θαλάσσης.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>καὶ τότ' ἐγὼν ἀγορὴν θέμενος μετὰ πᾶσιν ἔειπον·</l>
    <l>‘κέκλυτέ μευ μύθων, κακά περ πάσχοντες ἑταῖροι·</l>
    <l>ὦ φίλοι, οὐ γὰρ ἴδμεν ὅπῃ ζόφος οὐδ' ὅπῃ ἠώς,</l>
    <l>οὐδ' ὅπῃ ἠέλιος φαεσίμβροτος εἶσ' ὑπὸ γαῖαν</l>
    <l>οὐδ' ὅπῃ ἀννεῖται· ἀλλὰ φραζώμεθα θᾶσσον,</l>
    <l>εἴ τις ἔτ' ἔσται μῆτις· ἐγὼ δ' οὐκ οἴομαι εἶναι.</l>
    <l>εἶδον γὰρ σκοπιὴν ἐς παιπαλόεσσαν ἀνελθὼν</l>
    <l>νῆσον, τὴν πέρι πόντος ἀπείριτος ἐστεφάνωται.</l>
    <l>αὐτὴ δὲ χθαμαλὴ κεῖται· καπνὸν δ' ἐνὶ μέσσῃ</l>
    <l>ἔδρακον ὀφθαλμοῖσι διὰ δρυμὰ πυκνὰ καὶ ὕλην.’</l>
    <l>ὣς ἐφάμην, τοῖσιν δὲ κατεκλάσθη φίλον ἦτορ</l>
    <l>μνησαμένοισ' ἔργων Λαιστρυγόνος Ἀντιφάταο</l>
    <l>Κύκλωπός τε βίης μεγαλήτορος ἀνδροφάγοιο.</l>
    <l>κλαῖον δὲ λιγέως, θαλερὸν κατὰ δάκρυ χέοντες·</l>
    <l>ἀλλ' οὐ γάρ τις πρῆξις ἐγίνετο μυρομένοισιν.</l>
    <l>αὐτὰρ ἐγὼ δίχα πάντας ἐϋκνήμιδας ἑταίρους</l>
    <l>ἠρίθμεον, ἀρχὸν δὲ μετ' ἀμφοτέροισιν ὄπασσα·</l>
    <l>τῶν μὲν ἐγὼν ἦρχον, τῶν δ' Εὐρύλοχος θεοειδής.</l>
    <l>κλήρους δ' ἐν κυνέῃ χαλκήρεϊ πάλλομεν ὦκα·</l>
    <l>ἐκ δ' ἔθορε κλῆρος μεγαλήτορος Εὐρυλόχοιο.</l>
    <l>βῆ δ' ἰέναι, ἅμα τῷ γε δύω καὶ εἴκοσ' ἑταῖροι</l>
    <l>κλαίοντες· κατὰ δ' ἄμμε λίπον γοόωντας ὄπισθεν.</l>
    <l>εὗρον δ' ἐν βήσσῃσι τετυγμένα δώματα Κίρκης</l>
    <l>ξεστοῖσιν λάεσσι, περισκέπτῳ ἐνὶ χώρῳ.</l>
    <l>ἀμφὶ δέ μιν λύκοι ἦσαν ὀρέστεροι ἠδὲ λέοντες,</l>
    <l>τοὺς αὐτὴ κατέθελξεν, ἐπεὶ κακὰ φάρμακ' ἔδωκεν.</l>
    <l>οὐδ' οἵ γ' ὡρμήθησαν ἐπ' ἀνδράσιν, ἀλλ' ἄρα τοί γε</l>
    <l>οὐρῇσιν μακρῇσι περισσαίνοντες ἀνέσταν.</l>
    <l>ὡς δ' ὅτ' ἂν ἀμφὶ ἄνακτα κύνες δαίτηθεν ἰόντα</l>
    <l>σαίνωσ'· αἰεὶ γάρ τε φέρει μειλίγματα θυμοῦ·</l>
    <l>ὣς τοὺς ἀμφὶ λύκοι κρατερώνυχες ἠδὲ λέοντες</l>
    <l>σαῖνον· τοὶ δ' ἔδδεισαν, ἐπεὶ ἴδον αἰνὰ πέλωρα.</l>
    <l>ἔσταν δ' ἐν προθύροισι θεᾶς καλλιπλοκάμοιο,</l>
    <l>Κίρκης δ' ἔνδον ἄκουον ἀειδούσης ὀπὶ καλῇ</l>
    <l>ἱστὸν ἐποιχομένης μέγαν ἄμβροτον, οἷα θεάων</l>
    <l>λεπτά τε καὶ χαρίεντα καὶ ἀγλαὰ ἔργα πέλονται.</l>
    <l>τοῖσι δὲ μύθων ἦρχε Πολίτης, ὄρχαμος ἀνδρῶν,</l>
    <l>ὅς μοι κήδιστος ἑτάρων ἦν κεδνότατός τε·</l>
    <l>‘ὦ φίλοι, ἔνδον γάρ τις ἐποιχομένη μέγαν ἱστὸν</l>
    <l>καλὸν ἀοιδιάει, δάπεδον δ' ἅπαν ἀμφιμέμυκεν,</l>
    <l>ἢ θεὸς ἠὲ γυνή· ἀλλὰ φθεγγώμεθα θᾶσσον.’</l>
    <l>ὣς ἄρ' ἐφώνησεν, τοὶ δ' ἐφθέγγοντο καλεῦντες.</l>
    <l>ἡ δ' αἶψ' ἐξελθοῦσα θύρας ὤϊξε φαεινὰς</l>
    <l>καὶ κάλει· οἱ δ' ἅμα πάντες ἀϊδρείῃσιν ἕποντο·</l>
    <l>Εὐρύλοχος δ' ὑπέμεινεν· ὀΐσατο γὰρ δόλον εἶναι.</l>
    <l>εἷσεν δ' εἰσαγαγοῦσα κατὰ κλισμούς τε θρόνους τε,</l>
    <l>ἐν δέ σφιν τυρόν τε καὶ ἄλφιτα καὶ μέλι χλωρὸν</l>
    <l>οἴνῳ Πραμνείῳ ἐκύκα· ἀνέμισγε δὲ σίτῳ</l>
    <l>φάρμακα λύγρ', ἵνα πάγχυ λαθοίατο πατρίδος αἴης.</l>
    <l>αὐτὰρ ἐπεὶ δῶκέν τε καὶ ἔκπιον, αὐτίκ' ἔπειτα</l>
    <l>ῥάβδῳ πεπληγυῖα κατὰ συφεοῖσιν ἐέργνυ.</l>
    <l>οἱ δὲ συῶν μὲν ἔχον κεφαλὰς φωνήν τε τρίχας τε</l>
    <l>καὶ δέμας, αὐτὰρ νοῦς ἦν ἔμπεδος ὡς τὸ πάρος περ.</l>
    <l>ὣς οἱ μὲν κλαίοντες ἐέρχατο· τοῖσι δὲ Κίρκη</l>
    <l>πὰρ ἄκυλον βάλανόν τ' ἔβαλεν καρπόν τε κρανείης</l>
    <l>ἔδμεναι, οἷα σύες χαμαιευνάδες αἰὲν ἔδουσιν.</l>
    <l>Εὐρύλοχος δ' ἂψ ἦλθε θοὴν ἐπὶ νῆα μέλαιναν,</l>
    <l>ἀγγελίην ἑτάρων ἐρέων καὶ ἀδευκέα πότμον.</l>
    <l>οὐδέ τι ἐκφάσθαι δύνατο ἔπος, ἱέμενός περ,</l>
    <l>κῆρ ἄχεϊ μεγάλῳ βεβολημένος· ἐν δέ οἱ ὄσσε</l>
    <l>δακρυόφιν πίμπλαντο, γόον δ' ὠΐετο θυμός.</l>
    <l>ἀλλ' ὅτε δή μιν πάντες ἀγαζόμεθ' ἐξερέοντες,</l>
    <l>καὶ τότε τῶν ἄλλων ἑτάρων κατέλεξεν ὄλεθρον·</l>
    <l>‘ᾔομεν, ὡς ἐκέλευες, ἀνὰ δρυμά, φαίδιμ' Ὀδυσσεῦ·</l>
    <l>εὕρομεν ἐν βήσσῃσι τετυγμένα δώματα καλὰ</l>
    <l>ξεστοῖσιν λάεσσι, περισκέπτῳ ἐνὶ χώρῳ.</l>
    <l>ἔνθα δέ τις μέγαν ἱστὸν ἐποιχομένη λίγ' ἄειδεν</l>
    <l>ἢ θεὸς ἠὲ γυνή· τοὶ δ' ἐφθέγγοντο καλεῦντες.</l>
    <l>ἡ δ' αἶψ' ἐξελθοῦσα θύρας ὤϊξε φαεινὰς</l>
    <l>καὶ κάλει· οἱ δ' ἅμα πάντες ἀϊδρείῃσιν ἕποντο·</l>
    <l>αὐτὰρ ἐγὼν ὑπέμεινα, ὀϊσάμενος δόλον εἶναι.</l>
    <l>οἱ δ' ἅμ' ἀϊστώθησαν ἀολλέες, οὐδέ τις αὐτῶν</l>
    <l>ἐξεφάνη· δηρὸν δὲ καθήμενος ἐσκοπίαζον.’</l>
    <l>ὣς ἔφατ', αὐτὰρ ἐγὼ περὶ μὲν ξίφος ἀργυρόηλον</l>
    <l>ὤμοιϊν βαλόμην, μέγα χάλκεον, ἀμφὶ δὲ τόξα·</l>
    <l>τὸν δ' ἂψ ἠνώγεα αὐτὴν ὁδὸν ἡγήσασθαι.</l>
    <l>αὐτὰρ ὅ γ' ἀμφοτέρῃσι λαβὼν ἐλλίσσετο γούνων</l>
    <l>καί μ' ὀλοφυρόμενος ἔπεα πτερόεντα προσηύδα·</l>
    <l>‘μή μ' ἄγε κεῖσ' ἀέκοντα, διοτρεφές, ἀλλὰ λίπ' αὐτοῦ·</l>
    <l>οἶδα γὰρ ὡς οὔτ' αὐτὸς ἐλεύσεαι οὔτε τιν' ἄλλον</l>
    <l>ἄξεις σῶν ἑτάρων. ἀλλὰ ξὺν τοίσδεσι θᾶσσον</l>
    <l>φεύγωμεν· ἔτι γάρ κεν ἀλύξαιμεν κακὸν ἦμαρ.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘Εὐρύλοχ', ἦ τοι μὲν σὺ μέν' αὐτοῦ τῷδ' ἐνὶ χώρῳ</l>
    <l>ἔσθων καὶ πίνων κοίλῃ παρὰ νηῒ μελαίνῃ·</l>
    <l>αὐτὰρ ἐγὼν εἶμι· κρατερὴ δέ μοι ἔπλετ' ἀνάγκη.’</l>
    <l>ὣς εἰπὼν παρὰ νηὸς ἀπήϊον ἠδὲ θαλάσσης.</l>
    <l>ἀλλ' ὅτε δὴ ἄρ' ἔμελλον ἰὼν ἱερὰς ἀνὰ βήσσας</l>
    <l>Κίρκης ἵξεσθαι πολυφαρμάκου ἐς μέγα δῶμα,</l>
    <l>ἔνθα μοι Ἑρμείας χρυσόῤῥαπις ἀντεβόλησεν</l>
    <l>ἐρχομένῳ πρὸς δῶμα, νεηνίῃ ἀνδρὶ ἐοικώς,</l>
    <l>πρῶτον ὑπηνήτῃ, τοῦ περ χαριεστάτη ἥβη·</l>
    <l>ἔν τ' ἄρα μοι φῦ χειρὶ ἔπος τ' ἔφατ' ἔκ τ' ὀνόμαζε·</l>
    <l>‘πῇ δὴ αὖτ', ὦ δύστηνε, δι' ἄκριας ἔρχεαι οἶος,</l>
    <l>χώρου ἄϊδρις ἐών; ἕταροι δέ τοι οἵδ' ἐνὶ Κίρκης</l>
    <l>ἔρχαται ὥς τε σύες πυκινοὺς κευθμῶνας ἔχοντες.</l>
    <l>ἦ τοὺς λυσόμενος δεῦρ' ἔρχεαι; οὐδέ σέ φημι</l>
    <l>αὐτὸν νοστήσειν, μενέεις δὲ σύ γ' ἔνθα περ ἄλλοι.</l>
    <l>ἀλλ' ἄγε δή σε κακῶν ἐκλύσομαι ἠδὲ σαώσω·</l>
    <l>τῆ, τόδε φάρμακον ἐσθλὸν ἔχων ἐς δώματα Κίρκης</l>
    <l>ἔρχευ, ὅ κέν τοι κρατὸς ἀλάλκῃσιν κακὸν ἦμαρ.</l>
    <l>πάντα δέ τοι ἐρέω ὀλοφώϊα δήνεα Κίρκης.</l>
    <l>τεύξει τοι κυκεῶ, βαλέει δ' ἐν φάρμακα σίτῳ·</l>
    <l>ἀλλ' οὐδ' ὧς θέλξαι σε δυνήσεται· οὐ γὰρ ἐάσει</l>
    <l>φάρμακον ἐσθλόν, ὅ τοι δώσω, ἐρέω δὲ ἕκαστα.</l>
    <l>ὁππότε κεν Κίρκη σ' ἐλάσῃ περιμήκεϊ ῥάβδῳ,</l>
    <l>δὴ τότε σὺ ξίφος ὀξὺ ἐρυσσάμενος παρὰ μηροῦ</l>
    <l>Κίρκῃ ἐπαΐξαι ὥς τε κτάμεναι μενεαίνων.</l>
    <l>ἡ δέ σ' ὑποδδείσασα κελήσεται εὐνηθῆναι·</l>
    <l>ἔνθα σὺ μηκέτ' ἔπειτ' ἀπανήνασθαι θεοῦ εὐνήν,</l>
    <l>ὄφρα κέ τοι λύσῃ θ' ἑτάρους αὐτόν τε κομίσσῃ·</l>
    <l>ἀλλὰ κέλεσθαί μιν μακάρων μέγαν ὅρκον ὀμόσσαι</l>
    <l>μή τί τοι αὐτῷ πῆμα κακὸν βουλευσέμεν ἄλλο,</l>
    <l>μή σ' ἀπογυμνωθέντα κακὸν καὶ ἀνήνορα θήῃ.’</l>
    <l>ὣς ἄρα φωνήσας πόρε φάρμακον Ἀργεϊφόντης</l>
    <l>ἐκ γαίης ἐρύσας καί μοι φύσιν αὐτοῦ ἔδειξε.</l>
    <l>ῥίζῃ μὲν μέλαν ἔσκε, γάλακτι δὲ εἴκελον ἄνθος·</l>
    <l>μῶλυ δέ μιν καλέουσι θεοί, χαλεπὸν δέ τ' ὀρύσσειν</l>
    <l>ἀνδράσι γε θνητοῖσι· θεοὶ δέ τε πάντα δύνανται.</l>
    <l>Ἑρμείας μὲν ἔπειτ' ἀπέβη πρὸς μακρὸν Ὄλυμπον</l>
    <l>νῆσον ἀν' ὑλήεσσαν, ἐγὼ δ' ἐς δώματα Κίρκης</l>
    <l>ἤϊα· πολλὰ δέ μοι κραδίη πόρφυρε κιόντι.</l>
    <l>ἔστην δ' εἰνὶ θύρῃσι θεᾶς καλλιπλοκάμοιο·</l>
    <l>ἔνθα στὰς ἐβόησα, θεὰ δέ μευ ἔκλυεν αὐδῆς.</l>
    <l>ἡ δ' αἶψ' ἐξελθοῦσα θύρας ὤϊξε φαεινὰς</l>
    <l>καὶ κάλει· αὐτὰρ ἐγὼν ἑπόμην ἀκαχήμενος ἦτορ.</l>
    <l>εἷσε δέ μ' εἰσαγαγοῦσα ἐπὶ θρόνου ἀργυροήλου,</l>
    <l>καλοῦ δαιδαλέου· ὑπὸ δὲ θρῆνυς ποσὶν ἦεν·</l>
    <l>τεῦχε δέ μοι κυκεῶ χρυσέῳ δέπᾳ, ὄφρα πίοιμι,</l>
    <l>ἐν δέ τε φάρμακον ἧκε, κακὰ φρονέουσ' ἐνὶ θυμῷ.</l>
    <l>αὐτὰρ ἐπεὶ δῶκέν τε καὶ ἔκπιον οὐδέ μ' ἔθελξε,</l>
    <l>ῥάβδῳ πεπληγυῖα ἔπος τ' ἔφατ' ἔκ τ' ὀνόμαζεν·</l>
    <l>‘ἔρχεο νῦν συφεόνδε, μετ' ἄλλων λέξο ἑταίρων.’</l>
    <l>ὣς φάτ', ἐγὼ δ' ἄορ ὀξὺ ἐρυσσάμενος παρὰ μηροῦ</l>
    <l>Κίρκῃ ἐπήϊξα ὥς τε κτάμεναι μενεαίνων.</l>
    <l>ἡ δὲ μέγα ἰάχουσα ὑπέδραμε καὶ λάβε γούνων</l>
    <l>καί μ' ὀλοφυρομένη ἔπεα πτερόεντα προσηύδα·</l>
    <l>‘τίς πόθεν εἰς ἀνδρῶν; πόθι τοι πόλις ἠδὲ τοκῆες;</l>
    <l>θαῦμά μ' ἔχει, ὡς οὔ τι πιὼν τάδε φάρμακ' ἐθέλχθης.</l>
    <l>οὐδὲ γὰρ οὐδέ τις ἄλλος ἀνὴρ τάδε φάρμακ' ἀνέτλη,</l>
    <l>ὅς κε πίῃ καὶ πρῶτον ἀμείψεται ἕρκος ὀδόντων·</l>
    <l>σοὶ δέ τις ἐν στήθεσσιν ἀκήλητος νόος ἐστίν.</l>
    <l>ἦ σύ γ' Ὀδυσσεύς ἐσσι πολύτροπος, ὅν τέ μοι αἰεὶ</l>
    <l>φάσκεν ἐλεύσεσθαι χρυσόῤῥαπις Ἀργεϊφόντης,</l>
    <l>ἐκ Τροίης ἀνιόντα θοῇ σὺν νηῒ μελαίνῃ.</l>
    <l>ἀλλ' ἄγε δὴ κολεῷ μὲν ἄορ θέο, νῶϊ δ' ἔπειτα</l>
    <l>εὐνῆς ἡμετέρης ἐπιβήομεν, ὄφρα μιγέντε</l>
    <l>εὐνῇ καὶ φιλότητι πεποίθομεν ἀλλήλοισιν.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘ὦ Κίρκη, πῶς γάρ με κέλῃ σοὶ ἤπιον εἶναι,</l>
    <l>ἥ μοι σῦς μὲν ἔθηκας ἐνὶ μεγάροισιν ἑταίρους,</l>
    <l>αὐτὸν δ' ἐνθάδ' ἔχουσα δολοφρονέουσα κελεύεις</l>
    <l>ἐς θάλαμόν τ' ἰέναι καὶ σῆς ἐπιβήμεναι εὐνῆς,</l>
    <l>ὄφρα με γυμνωθέντα κακὸν καὶ ἀνήνορα θήῃς.</l>
    <l>οὐδ' ἂν ἐγώ γ' ἐθέλοιμι τεῆς ἐπιβήμεναι εὐνῆς,</l>
    <l>εἰ μή μοι τλαίης γε, θεά, μέγαν ὅρκον ὀμόσσαι,</l>
    <l>μή τί μοι αὐτῷ πῆμα κακὸν βουλευσέμεν ἄλλο.’</l>
    <l>ὣς ἐφάμην, ἡ δ' αὐτίκ' ἀπώμνυεν, ὡς ἐκέλευον.</l>
    <l>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον,</l>
    <l>καὶ τότ' ἐγὼ Κίρκης ἐπέβην περικαλλέος εὐνῆς.</l>
    <l>ἀμφίπολοι δ' ἄρα τεῖος ἐνὶ μεγάροισι πένοντο</l>
    <l>τέσσαρες, αἵ οἱ δῶμα κάτα δρήστειραι ἔασι.</l>
    <l>γίνονται δ' ἄρα ταί γ' ἔκ τε κρηνέων ἀπό τ' ἀλσέων</l>
    <l>ἔκ θ' ἱερῶν ποταμῶν, οἵ τ' εἰς ἅλαδε προρέουσι.</l>
    <l>τάων ἡ μὲν ἔβαλλε θρόνοισ' ἔνι ῥήγεα καλὰ</l>
    <l>πορφύρεα καθύπερθ', ὑπένερθε δὲ λῖθ' ὑπέβαλλεν·</l>
    <l>ἡ δ' ἑτέρη προπάροιθε θρόνων ἐτίταινε τραπέζας</l>
    <l>ἀργυρέας, ἐπὶ δέ σφι τίθει χρύσεια κάνεια·</l>
    <l>ἡ δὲ τρίτη κρητῆρι μελίφρονα οἶνον ἐκίρνα</l>
    <l>ἡδὺν ἐν ἀργυρέῳ, νέμε δὲ χρύσεια κύπελλα·</l>
    <l>ἡ δὲ τετάρτη ὕδωρ ἐφόρει καὶ πῦρ ἀνέκαιε</l>
    <l>πολλὸν ὑπὸ τρίποδι μεγάλῳ· ἰαίνετο δ' ὕδωρ.</l>
    <l>αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,</l>
    <l>ἔς ῥ' ἀσάμινθον ἕσασα λό' ἐκ τρίποδος μεγάλοιο,</l>
    <l>θυμῆρες κεράσασα, κατὰ κρατός τε καὶ ὤμων,</l>
    <l>ὄφρα μοι ἐκ κάματον θυμοφθόρον εἵλετο γυίων.</l>
    <l>αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ,</l>
    <l>ἀμφὶ δέ με χλαῖναν καλὴν βάλεν ἠδὲ χιτῶνα,</l>
    <l>εἷσε δέ μ' εἰσαγαγοῦσα ἐπὶ θρόνου ἀργυροήλου,</l>
    <l>καλοῦ δαιδαλέου· ὑπὸ δὲ θρῆνυς ποσὶν ἦεν·</l>
    <l>χέρνιβα δ' ἀμφίπολος προχόῳ ἐπέχευε φέρουσα</l>
    <l>καλῇ χρυσείῃ, ὑπὲρ ἀργυρέοιο λέβητος,</l>
    <l>νίψασθαι· παρὰ δὲ ξεστὴν ἐτάνυσσε τράπεζαν.</l>
    <l>σῖτον δ' αἰδοίη ταμίη παρέθηκε φέρουσα,</l>
    <l>εἴδατα πόλλ' ἐπιθεῖσα, χαριζομένη παρεόντων·</l>
    <l>ἐσθέμεναι δ' ἐκέλευεν· ἐμῷ δ' οὐχ ἥνδανε θυμῷ,</l>
    <l>ἀλλ' ἥμην ἀλλοφρονέων, κακὰ δ' ὄσσετο θυμός.</l>
    <l>Κίρκη δ' ὡς ἐνόησεν ἔμ' ἥμενον οὐδ' ἐπὶ σίτῳ</l>
    <l>χεῖρας ἰάλλοντα, στυγερὸν δέ με πένθος ἔχοντα,</l>
    <l>ἄγχι παρισταμένη ἔπεα πτερόεντα προσηύδα·</l>
    <l>‘τίφθ' οὕτως, Ὀδυσεῦ, κατ' ἄρ' ἕζεαι ἶσος ἀναύδῳ,</l>
    <l>θυμὸν ἔδων, βρώμης δ' οὐχ ἅπτεαι οὐδὲ ποτῆτος;</l>
    <l>ἦ τινά που δόλον ἄλλον ὀΐεαι; οὐδέ τί σε χρὴ</l>
    <l>δειδίμεν· ἤδη γάρ τοι ἀπώμοσα καρτερὸν ὅρκον.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘ὦ Κίρκη, τίς γάρ κεν ἀνήρ, ὃς ἐναίσιμος εἴη,</l>
    <l>πρὶν τλαίη πάσσασθαι ἐδητύος ἠδὲ ποτῆτος,</l>
    <l>πρὶν λύσασθ' ἑτάρους καὶ ἐν ὀφθαλμοῖσιν ἰδέσθαι;</l>
    <l>ἀλλ' εἰ δὴ πρόφρασσα πιεῖν φαγέμεν τε κελεύεις,</l>
    <l>λῦσον, ἵν' ὀφθαλμοῖσιν ἴδω ἐρίηρας ἑταίρους.’</l>
    <l>ὣς ἐφάμην, Κίρκη δὲ διὲκ μεγάροιο βεβήκει</l>
    <l>ῥάβδον ἔχουσ' ἐν χειρί, θύρας δ' ἀνέῳξε συφειοῦ,</l>
    <l>ἐκ δ' ἔλασεν σιάλοισιν ἐοικότας ἐννεώροισιν.</l>
    <l>οἱ μὲν ἔπειτ' ἔστησαν ἐναντίοι, ἡ δὲ δι' αὐτῶν</l>
    <l>ἐρχομένη προσάλειφεν ἑκάστῳ φάρμακον ἄλλο.</l>
    <l>τῶν δ' ἐκ μὲν μελέων τρίχες ἔῤῥεον, ἃς πρὶν ἔφυσε</l>
    <l>φάρμακον οὐλόμενον, τό σφιν πόρε πότνια Κίρκη·</l>
    <l>ἄνδρες δ' ἂψ ἐγένοντο νεώτεροι ἢ πάρος ἦσαν</l>
    <l>καὶ πολὺ καλλίονες καὶ μείζονες εἰσοράασθαι.</l>
    <l>ἔγνωσαν δέ με κεῖνοι, ἔφυν τ' ἐν χερσὶν ἕκαστος·</l>
    <l>πᾶσιν δ' ἱμερόεις ὑπέδυ γόος, ἀμφὶ δὲ δῶμα</l>
    <l>σμερδαλέον κονάβιζε· θεὰ δ' ἐλέαιρε καὶ αὐτή.</l>
    <l>ἡ δέ μευ ἄγχι στᾶσα προσηύδα δῖα θεάων·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>ἔρχεο νῦν ἐπὶ νῆα θοὴν καὶ θῖνα θαλάσσης.</l>
    <l>νῆα μὲν ἂρ πάμπρωτον ἐρύσσατε ἤπειρόνδε,</l>
    <l>κτήματα δ' ἐν σπήεσσι πελάσσατε ὅπλα τε πάντα·</l>
    <l>αὐτὸς δ' ἂψ ἰέναι καὶ ἄγειν ἐρίηρας ἑταίρους.’</l>
    <l>ὣς ἔφατ', αὐτὰρ ἐμοί γ' ἐπεπείθετο θυμὸς ἀγήνωρ,</l>
    <l>βῆν δ' ἰέναι ἐπὶ νῆα θοὴν καὶ θῖνα θαλάσσης.</l>
    <l>εὗρον ἔπειτ' ἐπὶ νηῒ θοῇ ἐρίηρας ἑταίρους</l>
    <l>οἴκτρ' ὀλοφυρομένους, θαλερὸν κατὰ δάκρυ χέοντας.</l>
    <l>ὡς δ' ὅτε ἄγραυλοι πόριες περὶ βοῦς ἀγελαίας,</l>
    <l>ἐλθούσας ἐς κόπρον, ἐπὴν βοτάνης κορέσωνται,</l>
    <l>πᾶσαι ἅμα σκαίρουσιν ἐναντίαι· οὐδ' ἔτι σηκοὶ</l>
    <l>ἴσχουσ', ἀλλ' ἁδινὸν μυκώμεναι ἀμφιθέουσι</l>
    <l>μητέρας· ὣς ἐμὲ κεῖνοι, ἐπεὶ ἴδον ὀφθαλμοῖσι,</l>
    <l>δακρυόεντες ἔχυντο· δόκησε δ' ἄρα σφίσι θυμὸς</l>
    <l>ὣς ἔμεν, ὡς εἰ πατρίδ' ἱκοίατο καὶ πόλιν αὐτὴν</l>
    <l>τρηχείης Ἰθάκης, ἵνα τ' ἔτραφον ἠδ' ἐγένοντο·</l>
    <l>καί μ' ὀλοφυρόμενοι ἔπεα πτερόεντα προσηύδων·</l>
    <l>‘σοὶ μὲν νοστήσαντι, διοτρεφές, ὣς ἐχάρημεν,</l>
    <l>ὡς εἴ τ' εἰς Ἰθάκην ἀφικοίμεθα πατρίδα γαῖαν·</l>
    <l>ἀλλ' ἄγε, τῶν ἄλλων ἑτάρων κατάλεξον ὄλεθρον.’</l>
    <l>ὣς ἔφαν, αὐτὰρ ἐγὼ προσέφην μαλακοῖσ' ἐπέεσσι·</l>
    <l>‘νῆα μὲν ἂρ πάμπρωτον ἐρύσσομεν ἤπειρόνδε,</l>
    <l>κτήματα δ' ἐν σπήεσσι πελάσσομεν ὅπλα τε πάντα·</l>
    <l>αὐτοὶ δ' ὀτρύνεσθε ἐμοὶ ἅμα πάντες ἕπεσθαι,</l>
    <l>ὄφρα ἴδηθ' ἑτάρους ἱεροῖσ' ἐν δώμασι Κίρκης</l>
    <l>πίνοντας καὶ ἔδοντας· ἐπηετανὸν γὰρ ἔχουσιν.’</l>
    <l>ὣς ἐφάμην, οἱ δ' ὦκα ἐμοῖσ' ἐπέεσσι πίθοντο·</l>
    <l>Εὐρύλοχος δέ μοι οἶος ἐρύκακε πάντας ἑταίρους</l>
    <l>καί σφεας φωνήσας ἔπεα πτερόεντα προσηύδα·</l>
    <l>‘ἆ δειλοί, πόσ' ἴμεν; τί κακῶν ἱμείρετε τούτων;</l>
    <l>Κίρκης ἐς μέγαρον καταβήμεναι, ἥ κεν ἅπαντας</l>
    <l>ἢ σῦς ἠὲ λύκους ποιήσεται ἠὲ λέοντας,</l>
    <l>οἵ κέν οἱ μέγα δῶμα φυλάσσοιμεν καὶ ἀνάγκῃ,</l>
    <l>ὥς περ Κύκλωψ ἕρξ', ὅτε οἱ μέσσαυλον ἵκοντο</l>
    <l>ἡμέτεροι ἕταροι, σὺν δ' ὁ θρασὺς εἵπετ' Ὀδυσσεύς·</l>
    <l>τούτου γὰρ καὶ κεῖνοι ἀτασθαλίῃσιν ὄλοντο.’</l>
    <l>ὣς ἔφατ', αὐτὰρ ἐγώ γε μετὰ φρεσὶ μερμήριξα,</l>
    <l>σπασσάμενος τανύηκες ἄορ παχέος παρὰ μηροῦ,</l>
    <l>τῷ οἱ ἀποτμήξας κεφαλὴν οὖδάσδε πελάσσαι,</l>
    <l>καὶ πηῷ περ ἐόντι μάλα σχεδόν· ἀλλά μ' ἑταῖροι</l>
    <l>μειλιχίοισ' ἐπέεσσιν ἐρήτυον ἄλλοθεν ἄλλος·</l>
    <l>‘διογενές, τοῦτον μὲν ἐάσομεν, εἰ σὺ κελεύεις,</l>
    <l>αὐτοῦ πὰρ νηΐ τε μένειν καὶ νῆα ἔρυσθαι·</l>
    <l>ἡμῖν δ' ἡγεμόνευ' ἱερὰ πρὸς δώματα Κίρκης.’</l>
    <l>ὣς φάμενοι παρὰ νηὸς ἀνήϊον ἠδὲ θαλάσσης.</l>
    <l>οὐδὲ μὲν Εὐρύλοχος κοίλῃ παρὰ νηῒ λέλειπτο,</l>
    <l>ἀλλ' ἔπετ'· ἔδδεισεν γὰρ ἐμὴν ἔκπαγλον ἐνιπήν.</l>
    <l>τόφρα δὲ τοὺς ἄλλους ἑτάρους ἐν δώμασι Κίρκη</l>
    <l>ἐνδυκέως λοῦσέν τε καὶ ἔχρισεν λίπ' ἐλαίῳ,</l>
    <l>ἀμφὶ δ' ἄρα χλαίνας οὔλας βάλεν ἠδὲ χιτῶνας·</l>
    <l>δαινυμένους δ' εὖ πάντας ἐφεύρομεν ἐν μεγάροισιν.</l>
    <l>οἱ δ' ἐπεὶ ἀλλήλους εἶδον φράσσαντό τ' ἐσάντα,</l>
    <l>κλαῖον ὀδυρόμενοι, περὶ δὲ στεναχίζετο δῶμα.</l>
    <l>ἡ δέ μευ ἄγχι στᾶσα προσηύδα δῖα θεάων·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>μηκέτι νῦν θαλερὸν γόον ὄρνυτε· οἶδα καὶ αὐτή,</l>
    <l>ἠμὲν ὅσ' ἐν πόντῳ πάθετ' ἄλγεα ἰχθυόεντι,</l>
    <l>ἠδ' ὅσ' ἀνάρσιοι ἄνδρες ἐδηλήσαντ' ἐπὶ χέρσου.</l>
    <l>ἀλλ' ἄγετ' ἐσθίετε βρώμην καὶ πίνετε οἶνον,</l>
    <l>εἰς ὅ κεν αὖτις θυμὸν ἐνὶ στήθεσσι λάβητε,</l>
    <l>οἷον ὅτε πρώτιστον ἐλείπετε πατρίδα γαῖαν</l>
    <l>τρηχείης Ἰθάκης· νῦν δ' ἀσκελέες καὶ ἄθυμοι,</l>
    <l>αἰὲν ἄλης χαλεπῆς μεμνημένοι· οὐδέ ποθ' ὕμιν</l>
    <l>θυμὸς ἐν εὐφροσύνῃ, ἐπεὶ ἦ μάλα πολλὰ πέπασθε.’</l>
    <l>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.</l>
    <l>ἔνθα μὲν ἤματα πάντα τελεσφόρον εἰς ἐνιαυτὸν</l>
    <l>ἥμεθα, δαινύμενοι κρέα τ' ἄσπετα καὶ μέθυ ἡδύ·</l>
    <l>ἀλλ' ὅτε δή ῥ' ἐνιαυτὸς ἔην, περὶ δ' ἔτραπον ὧραι,</l>
    <l>μηνῶν φθινόντων, περὶ δ' ἤματα μακρὰ τελέσθη,</l>
    <l>καὶ τότε μ' ἐκκαλέσαντες ἔφαν ἐρίηρες ἑταῖροι·</l>
    <l>‘δαιμόνι', ἤδη νῦν μιμνῄσκεο πατρίδος αἴης,</l>
    <l>εἴ τοι θέσφατόν ἐστι σαωθῆναι καὶ ἱκέσθαι</l>
    <l>οἶκον ἐϋκτίμενον καὶ σὴν ἐς πατρίδα γαῖαν.’</l>
    <l>ὣς ἔφαν, αὐτὰρ ἐμοί γ' ἐπεπείθετο θυμὸς ἀγήνωρ.</l>
    <l>ὣς τότε μὲν πρόπαν ἦμαρ ἐς ἠέλιον καταδύντα</l>
    <l>ἥμεθα, δαινύμενοι κρέα τ' ἄσπετα καὶ μέθυ ἡδύ.</l>
    <l>ἦμος δ' ἠέλιος κατέδυ καὶ ἐπὶ κνέφας ἦλθεν,</l>
    <l>οἱ μὲν κοιμήσαντο κατὰ μέγαρα σκιόεντα.</l>
    <l>αὐτὰρ ἐγὼ Κίρκης ἐπιβὰς περικαλλέος εὐνῆς</l>
    <l>γούνων ἐλλιτάνευσα, θεὰ δέ μευ ἔκλυεν αὐδῆς,</l>
    <l>καί μιν φωνήσας ἔπεα πτερόεντα προσηύδων·</l>
    <l>‘ὦ Κίρκη, τέλεσόν μοι ὑπόσχεσιν, ἥν περ ὑπέστης,</l>
    <l>οἴκαδε πεμψέμεναι· θυμὸς δέ μοι ἔσσυται ἤδη</l>
    <l>ἠδ' ἄλλων ἑτάρων, οἵ μευ φθινύθουσι φίλον κῆρ</l>
    <l>ἀμφ' ἔμ' ὀδυρόμενοι, ὅτε που σύ γε νόσφι γένηαι.’</l>
    <l>ὣς ἐφάμην, ἡ δ' αὐτίκ' ἀμείβετο δῖα θεάων·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>μηκέτι νῦν ἀέκοντες ἐμῷ ἐνὶ μίμνετε οἴκῳ.</l>
    <l>ἀλλ' ἄλλην χρὴ πρῶτον ὁδὸν τελέσαι καὶ ἱκέσθαι</l>
    <l>εἰς Ἀΐδαο δόμους καὶ ἐπαινῆς Περσεφονείης</l>
    <l>ψυχῇ χρησομένους Θηβαίου Τειρεσίαο,</l>
    <l>μάντιος ἀλαοῦ, τοῦ τε φρένες ἔμπεδοί εἰσι·</l>
    <l>τῷ καὶ τεθνηῶτι νόον πόρε Περσεφόνεια</l>
    <l>οἴῳ πεπνῦσθαι· τοὶ δὲ σκιαὶ ἀΐσσουσιν.’</l>
    <l>ὣς ἔφατ', αὐτὰρ ἐμοί γε κατεκλάσθη φίλον ἦτορ·</l>
    <l>κλαῖον δ' ἐν λεχέεσσι καθήμενος, οὐδέ νύ μοι κῆρ</l>
    <l>ἤθελ' ἔτι ζώειν καὶ ὁρᾶν φάος ἠελίοιο.</l>
    <l>αὐτὰρ ἐπεὶ κλαίων τε κυλινδόμενός τε κορέσθην,</l>
    <l>καὶ τότε δή μιν ἔπεσσιν ἀμειβόμενος προσέειπον·</l>
    <l>‘ὦ Κίρκη, τίς γὰρ ταύτην ὁδὸν ἡγεμονεύσει;</l>
    <l>εἰς Ἄϊδος δ' οὔ πώ τις ἀφίκετο νηῒ μελαίνῃ.’</l>
    <l>ὣς ἐφάμην, ἡ δ' αὐτίκ' ἀμείβετο δῖα θεάων·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>μή τί τοι ἡγεμόνος γε ποθὴ παρὰ νηῒ μελέσθω·</l>
    <l>ἱστὸν δὲ στήσας ἀνά θ' ἱστία λευκὰ πετάσσας</l>
    <l>ἧσθαι· τὴν δέ κέ τοι πνοιὴ βορέαο φέρῃσιν.</l>
    <l>ἀλλ' ὁπότ' ἂν δὴ νηῒ δι' Ὠκεανοῖο περήσῃς,</l>
    <l>ἔνθ' ἀκτή τε λάχεια καὶ ἄλσεα Περσεφονείης</l>
    <l>μακραί τ' αἴγειροι καὶ ἰτέαι ὠλεσίκαρποι,</l>
    <l>νῆα μὲν αὐτοῦ κέλσαι ἐπ' Ὠκεανῷ βαθυδίνῃ,</l>
    <l>αὐτὸς δ' εἰς Ἀΐδεω ἰέναι δόμον εὐρώεντα.</l>
    <l>ἔνθα μὲν εἰς Ἀχέροντα Πυριφλεγέθων τε ῥέουσι</l>
    <l>Κώκυτός θ', ὃς δὴ Στυγὸς ὕδατός ἐστιν ἀποῤῥώξ,</l>
    <l>πέτρη τε ξύνεσίς τε δύω ποταμῶν ἐριδούπων·</l>
    <l>ἔνθα δ' ἔπειθ', ἥρως, χριμφθεὶς πέλας, ὥς σε κελεύω,</l>
    <l>βόθρον ὀρύξαι ὅσον τε πυγούσιον ἔνθα καὶ ἔνθα,</l>
    <l>ἀμφ' αὐτῷ δὲ χοὴν χεῖσθαι πᾶσιν νεκύεσσι,</l>
    <l>πρῶτα μελικρήτῳ, μετέπειτα δὲ ἡδέϊ οἴνῳ,</l>
    <l>τὸ τρίτον αὖθ' ὕδατι· ἐπὶ δ' ἄλφιτα λευκὰ παλύνειν.</l>
    <l>πολλὰ δὲ γουνοῦσθαι νεκύων ἀμενηνὰ κάρηνα,</l>
    <l>ἐλθὼν εἰς Ἰθάκην στεῖραν βοῦν, ἥ τις ἀρίστη,</l>
    <l>ῥέξειν ἐν μεγάροισι πυρήν τ' ἐμπλησέμεν ἐσθλῶν,</l>
    <l>Τειρεσίῃ δ' ἀπάνευθεν ὄϊν ἱερευσέμεν οἴῳ</l>
    <l>παμμέλαν', ὃς μήλοισι μεταπρέπει ὑμετέροισιν.</l>
    <l>αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,</l>
    <l>ἔνθ' ὄϊν ἀρνειὸν ῥέζειν θῆλύν τε μέλαιναν</l>
    <l>εἰς Ἔρεβος στρέψας, αὐτὸς δ' ἀπονόσφι τραπέσθαι</l>
    <l>ἱέμενος ποταμοῖο ῥοάων· ἔνθα δὲ πολλαὶ</l>
    <l>ψυχαὶ ἐλεύσονται νεκύων κατατεθνηώτων.</l>
    <l>δὴ τότ' ἔπειθ' ἑτάροισιν ἐποτρῦναι καὶ ἀνῶξαι</l>
    <l>μῆλα, τὰ δὴ κατάκειτ' ἐσφαγμένα νηλέϊ χαλκῷ,</l>
    <l>δείραντας κατακῆαι, ἐπεύξασθαι δὲ θεοῖσιν,</l>
    <l>ἰφθίμῳ τ' Ἀΐδῃ καὶ ἐπαινῇ Περσεφονείῃ·</l>
    <l>αὐτὸς δὲ ξίφος ὀξὺ ἐρυσσάμενος παρὰ μηροῦ</l>
    <l>ἧσθαι, μηδὲ ἐᾶν νεκύων ἀμενηνὰ κάρηνα</l>
    <l>αἵματος ἄσσον ἴμεν πρὶν Τειρεσίαο πυθέσθαι.</l>
    <l>ἔνθα τοι αὐτίκα μάντις ἐλεύσεται, ὄρχαμε λαῶν,</l>
    <l>ὅς κέν τοι εἴπῃσιν ὁδὸν καὶ μέτρα κελεύθου</l>
    <l>νόστον θ', ὡς ἐπὶ πόντον ἐλεύσεαι ἰχθυόεντα.’</l>
    <l>ὣς ἔφατ', αὐτίκα δὲ χρυσόθρονος ἤλυθεν Ἠώς.</l>
    <l>ἀμφὶ δέ με χλαῖνάν τε χιτῶνά τε εἵματα ἕσσεν·</l>
    <l>αὐτὴ δ' ἀργύφεον φᾶρος μέγα ἕννυτο νύμφη,</l>
    <l>λεπτὸν καὶ χαρίεν, περὶ δὲ ζώνην βάλετ' ἰξυῖ</l>
    <l>καλὴν χρυσείην, κεφαλῇ δ' ἐπέθηκε καλύπτρην.</l>
    <l>αὐτὰρ ἐγὼ διὰ δώματ' ἰὼν ὤτρυνον ἑταίρους</l>
    <l>μειλιχίοισ' ἐπέεσσι παρασταδὸν ἄνδρα ἕκαστον·</l>
    <l>‘μηκέτι νῦν εὕδοντες ἀωτεῖτε γλυκὺν ὕπνον,</l>
    <l>ἀλλ' ἴομεν· δὴ γάρ μοι ἐπέφραδε πότνια Κίρκη.’</l>
    <l>ὣς ἐφάμην, τοῖσιν δ' ἐπεπείθετο θυμὸς ἀγήνωρ.</l>
    <l>οὐδὲ μὲν οὐδ' ἔνθεν περ ἀπήμονας ἦγον ἑταίρους.</l>
    <l>Ἐλπήνωρ δέ τις ἔσκε νεώτατος, οὔτε τι λίην</l>
    <l>ἄλκιμος ἐν πολέμῳ οὔτε φρεσὶν ᾗσιν ἀρηρώς,</l>
    <l>ὅς μοι ἄνευθ' ἑτάρων ἱεροῖσ' ἐν δώμασι Κίρκης,</l>
    <l>ψύχεος ἱμείρων, κατελέξατο οἰνοβαρείων·</l>
    <l>κινυμένων δ' ἑτάρων ὅμαδον καὶ δοῦπον ἀκούσας</l>
    <l>ἐξαπίνης ἀνόρουσε καὶ ἐκλάθετο φρεσὶν ᾗσιν</l>
    <l>ἄψοῤῥον καταβῆναι ἰὼν ἐς κλίμακα μακρήν,</l>
    <l>ἀλλὰ καταντικρὺ τέγεος πέσεν· ἐκ δέ οἱ αὐχὴν</l>
    <l>ἀστραγάλων ἐάγη, ψυχὴ δ' Ἄϊδόσδε κατῆλθεν.</l>
    <l>ἐρχομένοισι δὲ τοῖσιν ἐγὼ μετὰ μῦθον ἔειπον·</l>
    <l>‘φάσθε νύ που οἶκόνδε φίλην ἐς πατρίδα γαῖαν</l>
    <l>ἔρχεσθ'· ἄλλην δ' ἧμιν ὁδὸν τεκμήρατο Κίρκη</l>
    <l>εἰς Ἀΐδαο δόμους καὶ ἐπαινῆς Περσεφονείης</l>
    <l>ψυχῇ χρησομένους θηβαίου Τειρεσίαο.’</l>
    <l>ὣς ἐφάμην, τοῖσιν δὲ κατεκλάσθη φίλον ἦτορ,</l>
    <l>ἑζόμενοι δὲ κατ' αὖθι γόων τίλλοντό τε χαίτας·</l>
    <l>ἀλλ' οὐ γάρ τις πρῆξις ἐγίνετο μυρομένοισιν.</l>
    <l>ἀλλ' ὅτε δή ῥ' ἐπὶ νῆα θοὴν καὶ θῖνα θαλάσσης</l>
    <l>ᾔομεν ἀχνύμενοι, θαλερὸν κατὰ δάκρυ χέοντες,</l>
    <l>τόφρα δ' ἄρ' οἰχομένη Κίρκη παρὰ νηῒ μελαίνῃ</l>
    <l>ἀρνειὸν κατέδησεν ὄϊν θῆλύν τε μέλαιναν,</l>
    <l>ῥεῖα παρεξελθοῦσα· τίς ἂν θεὸν οὐκ ἐθέλοντα</l>
    <l>ὀφθαλμοῖσιν ἴδοιτ' ἢ ἔνθ' ἢ ἔνθα κιόντα;</l>
  </verse>
  <chapter label="Ῥαψωδία λ">Ῥαψωδία λ</chapter>
  <verse ln="1">
    <l>Αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν,</l>
    <l>νῆα μὲν ἂρ πάμπρωτον ἐρύσσαμεν εἰς ἅλα δῖαν,</l>
    <l>ἐν δ' ἱστὸν τιθέμεσθα καὶ ἱστία νηῒ μελαίνῃ,</l>
    <l>ἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ</l>
    <l>βαίνομεν ἀχνύμενοι, θαλερὸν κατὰ δάκρυ χέοντες.</l>
    <l>ἡμῖν δ' αὖ κατόπισθε νεὸς κυανοπρῴροιο</l>
    <l>ἴκμενον οὖρον ἵει πλησίστιον, ἐσθλὸν ἑταῖρον,</l>
    <l>Κίρκη ἐϋπλόκαμος, δεινὴ θεὸς αὐδήεσσα.</l>
    <l>ἡμεῖς δ' ὅπλα ἕκαστα πονησάμενοι κατὰ νῆα</l>
    <l>ἥμεθα· τὴν δ' ἄνεμός τε κυβερνήτης τ' ἴθυνε.</l>
    <l>τῆς δὲ πανημερίης τέταθ' ἱστία ποντοπορούσης.</l>
    <l>δύσετό τ' ἠέλιος σκιόωντό τε πᾶσαι ἀγυιαί·</l>
    <l>ἡ δ' ἐς πείραθ' ἵκανε βαθυῤῥόου Ὠκεανοῖο.</l>
    <l>ἔνθα δὲ Κιμμερίων ἀνδρῶν δῆμός τε πόλις τε,</l>
    <l>ἠέρι καὶ νεφέλῃ κεκαλυμμένοι· οὐδέ ποτ' αὐτοὺς</l>
    <l>Ἠέλιος φαέθων καταδέρκεται ἀκτίνεσσιν,</l>
    <l>οὔθ' ὁπότ' ἂν στείχῃσι πρὸς οὐρανὸν ἀστερόεντα,</l>
    <l>οὔθ' ὅτ' ἂν ἂψ ἐπὶ γαῖαν ἀπ' οὐρανόθεν προτράπηται,</l>
    <l>ἀλλ' ἐπὶ νὺξ ὀλοὴ τέταται δειλοῖσι βροτοῖσι.</l>
    <l>νῆα μὲν ἔνθ' ἐλθόντες ἐκέλσαμεν, ἐκ δὲ τὰ μῆλα</l>
    <l>εἱλόμεθ'· αὐτοὶ δ' αὖτε παρὰ ῥόον Ὠκεανοῖο</l>
    <l>ᾔομεν, ὄφρ' ἐς χῶρον ἀφικόμεθ', ὃν φράσε Κίρκη.</l>
    <l>ἔνθ' ἱερήϊα μὲν Περιμήδης Εὐρύλοχός τε</l>
    <l>ἔσχον· ἐγὼ δ' ἄορ ὀξὺ ἐρυσσάμενος παρὰ μηροῦ</l>
    <l>βόθρον ὄρυξ' ὅσσον τε πυγούσιον ἔνθα καὶ ἔνθα,</l>
    <l>ἀμφ' αὐτῷ δὲ χοὴν χεόμην πᾶσιν νεκύεσσι,</l>
    <l>πρῶτα μελικρήτῳ, μετέπειτα δὲ ἡδέϊ οἴνῳ,</l>
    <l>τὸ τρίτον αὖθ' ὕδατι· ἐπὶ δ' ἄλφιτα λευκὰ πάλυνον.</l>
    <l>πολλὰ δὲ γουνούμην νεκύων ἀμενηνὰ κάρηνα,</l>
    <l>ἐλθὼν εἰς Ἰθάκην στεῖραν βοῦν, ἥ τις ἀρίστη,</l>
    <l>ῥέξειν ἐν μεγάροισι πυρήν τ' ἐμπλησέμεν ἐσθλῶν,</l>
    <l>Τειρεσίῃ δ' ἀπάνευθεν ὄϊν ἱερευσέμεν οἴῳ</l>
    <l>παμμέλαν', ὃς μήλοισι μεταπρέπει ἡμετέροισι.</l>
    <l>τοὺς δ' ἐπεὶ εὐχωλῇσι λιτῇσί τε, ἔθνεα νεκρῶν,</l>
    <l>ἐλλισάμην, τὰ δὲ μῆλα λαβὼν ἀπεδειροτόμησα</l>
    <l>ἐς βόθρον, ῥέε δ' αἷμα κελαινεφές· αἱ δ' ἀγέροντο</l>
    <l>ψυχαὶ ὑπὲξ Ἐρέβευς νεκύων κατατεθνηώτων·</l>
    <l>νύμφαι τ' ἠΐθεοί τε πολύτλητοί τε γέροντες</l>
    <l>παρθενικαί τ' ἀταλαὶ νεοπενθέα θυμὸν ἔχουσαι,</l>
    <l>πολλοὶ δ' οὐτάμενοι χαλκήρεσιν ἐγχείῃσιν,</l>
    <l>ἄνδρες ἀρηΐφατοι, βεβροτωμένα τεύχε' ἔχοντες·</l>
    <l>οἳ πολλοὶ περὶ βόθρον ἐφοίτων ἄλλοθεν ἄλλος</l>
    <l>θεσπεσίῃ ἰαχῇ· ἐμὲ δὲ χλωρὸν δέος ᾕρει.</l>
    <l>δὴ τότ' ἔπειθ' ἑτάροισιν ἐποτρύνας ἐκέλευσα</l>
    <l>μῆλα, τὰ δὴ κατέκειτ' ἐσφαγμένα νηλέϊ χαλκῷ,</l>
    <l>δείραντας κατακῆαι, ἐπεύξασθαι δὲ θεοῖσιν,</l>
    <l>ἰφθίμῳ τ' Ἀΐδῃ καὶ ἐπαινῇ Περσεφονείῃ·</l>
    <l>αὐτὸς δὲ ξίφος ὀξὺ ἐρυσσάμενος παρὰ μηροῦ</l>
    <l>ἥμην οὐδ' εἴων νεκύων ἀμενηνὰ κάρηνα</l>
    <l>αἵματος ἄσσον ἴμεν πρὶν Τειρεσίαο πυθέσθαι.</l>
    <l>πρώτη δὲ ψυχὴ Ἐλπήνορος ἦλθεν ἑταίρου·</l>
    <l>οὐ γάρ πω ἐτέθαπτο ὑπὸ χθονὸς εὐρυοδείης·</l>
    <l>σῶμα γὰρ ἐν Κίρκης μεγάρῳ κατελείπομεν ἡμεῖς</l>
    <l>ἄκλαυτον καὶ ἄθαπτον, ἐπεὶ πόνος ἄλλος ἔπειγε.</l>
    <l>τὸν μὲν ἐγὼ δάκρυσα ἰδὼν ἐλέησά τε θυμῷ</l>
    <l>καί μιν φωνήσας ἔπεα πτερόεντα προσηύδων·</l>
    <l>‘Ἐλπῆνορ, πῶς ἦλθες ὑπὸ ζόφον ἠερόεντα;</l>
    <l>ἔφθης πεζὸς ἰὼν ἢ ἐγὼ σὺν νηῒ μελαίνῃ.’</l>
    <l>ὣς ἐφάμην, ὁ δέ μ' οἰμώξας ἠμείβετο μύθῳ·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>ἆσέ με δαίμονος αἶσα κακὴ καὶ ἀθέσφατος οἶνος·</l>
    <l>Κίρκης δ' ἐν μεγάρῳ καταλέγμενος οὐκ ἐνόησα</l>
    <l>ἄψοῤῥον καταβῆναι ἰὼν ἐς κλίμακα μακρήν,</l>
    <l>ἀλλὰ καταντικρὺ τέγεος πέσον· ἐκ δέ μοι αὐχὴν</l>
    <l>ἀστραγάλων ἐάγη, ψυχὴ δ' Ἄϊδόσδε κατῆλθε.</l>
    <l>νῦν δέ σε τῶν ὄπιθεν γουνάζομαι, οὐ παρεόντων,</l>
    <l>πρός τ' ἀλόχου καὶ πατρός, ὅ σ' ἔτρεφε τυτθὸν ἐόντα,</l>
    <l>Τηλεμάχου θ', ὃν μοῦνον ἐνὶ μεγάροισιν ἔλειπες·</l>
    <l>οἶδα γὰρ ὡς ἐνθένδε κιὼν δόμου ἐξ Ἀΐδαο</l>
    <l>νῆσον ἐς Αἰαίην σχήσεις εὐεργέα νῆα·</l>
    <l>ἔνθα σ' ἔπειτα, ἄναξ, κέλομαι μνήσασθαι ἐμεῖο.</l>
    <l>μή μ' ἄκλαυτον ἄθαπτον ἰὼν ὄπιθεν καταλείπειν</l>
    <l>νοσφισθείς, μή τοί τι θεῶν μήνιμα γένωμαι,</l>
    <l>ἀλλά με κακκῆαι σὺν τεύχεσιν, ἅσσα μοί ἐστι,</l>
    <l>σῆμά τέ μοι χεῦαι πολιῆς ἐπὶ θινὶ θαλάσσης,</l>
    <l>ἀνδρὸς δυστήνοιο, καὶ ἐσσομένοισι πυθέσθαι·</l>
    <l>ταῦτά τέ μοι τελέσαι πῆξαί τ' ἐπὶ τύμβῳ ἐρετμόν,</l>
    <l>τῷ καὶ ζωὸς ἔρεσσον ἐὼν μετ' ἐμοῖσ' ἑτάροισιν.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘ταῦτά τοι, ὦ δύστηνε, τελευτήσω τε καὶ ἕρξω.’</l>
    <l>νῶϊ μὲν ὣς ἐπέεσσιν ἀμειβομένω στυγεροῖσιν</l>
    <l>ἥμεθ', ἐγὼ μὲν ἄνευθεν ἐφ' αἵματι φάσγανον ἴσχων,</l>
    <l>εἴδωλον δ' ἑτέρωθεν ἑταίρου πόλλ' ἀγόρευεν.</l>
    <l>ἦλθε δ' ἐπὶ ψυχὴ μητρὸς κατατεθνηυίης,</l>
    <l>Αὐτολύκου θυγάτηρ μεγαλήτορος Ἀντίκλεια,</l>
    <l>τὴν ζωὴν κατέλειπον ἰὼν εἰς Ἴλιον ἱρήν.</l>
    <l>τὴν μὲν ἐγὼ δάκρυσα ἰδὼν ἐλέησά τε θυμῷ·</l>
    <l>ἀλλ' οὐδ' ὧς εἴων προτέρην, πυκινόν περ ἀχεύων,</l>
    <l>αἵματος ἄσσον ἴμεν πρὶν Τειρεσίαο πυθέσθαι.</l>
    <l>ἦλθε δ' ἐπὶ ψυχὴ Θηβαίου Τειρεσίαο,</l>
    <l>χρύσεον σκῆπτρον ἔχων, ἐμὲ δ' ἔγνω καὶ προσέειπε·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>τίπτ' αὖτ', ὦ δύστηνε, λιπὼν φάος ἠελίοιο</l>
    <l>ἤλυθες, ὄφρα ἴδῃ νέκυας καὶ ἀτερπέα χῶρον;</l>
    <l>ἀλλ' ἀποχάζεο βόθρου, ἄπισχε δὲ φάσγανον ὀξύ,</l>
    <l>αἵματος ὄφρα πίω καί τοι νημερτέα εἴπω.’</l>
    <l>ὣς φάτ', ἐγὼ δ' ἀναχασσάμενος ξίφος ἀργυρόηλον</l>
    <l>κουλεῷ ἐγκατέπηξ'. ὁ δ' ἐπεὶ πίεν αἷμα κελαινόν,</l>
    <l>καὶ τότε δή μ' ἐπέεσσι προσηύδα μάντις ἀμύμων·</l>
    <l>‘νόστον δίζηαι μελιηδέα, φαίδιμ' Ὀδυσσεῦ·</l>
    <l>τὸν δέ τοι ἀργαλέον θήσει θεός. οὐ γὰρ ὀΐω</l>
    <l>λήσειν ἐννοσίγαιον, ὅ τοι κότον ἔνθετο θυμῷ,</l>
    <l>χωόμενος ὅτι οἱ υἱὸν φίλον ἐξαλάωσας.</l>
    <l>ἀλλ' ἔτι μέν κε καὶ ὧς, κακά περ πάσχοντες, ἵκοισθε,</l>
    <l>αἴ κ' ἐθέλῃς σὸν θυμὸν ἐρυκακέειν καὶ ἑταίρων,</l>
    <l>ὁππότε κεν πρῶτον πελάσῃς εὐεργέα νῆα</l>
    <l>Θρινακίῃ νήσῳ, προφυγὼν ἰοειδέα πόντον,</l>
    <l>βοσκομένας δ' εὕρητε βόας καὶ ἴφια μῆλα</l>
    <l>Ἠελίου, ὃς πάντ' ἐφορᾷ καὶ πάντ' ἐπακούει.</l>
    <l>τὰς εἰ μέν κ' ἀσινέας ἐάᾳς νόστου τε μέδηαι,</l>
    <l>καί κεν ἔτ' εἰς Ἰθάκην, κακά περ πάσχοντες, ἵκοισθε·</l>
    <l>εἰ δέ κε σίνηαι, τότε τοι τεκμαίρομ' ὄλεθρον</l>
    <l>νηΐ τε καὶ ἑτάροισ'. αὐτὸς δ' εἴ πέρ κεν ἀλύξῃς,</l>
    <l>ὀψὲ κακῶς νεῖαι, ὀλέσας ἄπο πάντας ἑταίρους,</l>
    <l>νηὸς ἐπ' ἀλλοτρίης· δήεις δ' ἐν πήματα οἴκῳ,</l>
    <l>ἄνδρας ὑπερφιάλους, οἵ τοι βίοτον κατέδουσι</l>
    <l>μνώμενοι ἀντιθέην ἄλοχον καὶ ἕδνα διδόντες.</l>
    <l>ἀλλ' ἦ τοι κείνων γε βίας ἀποτείσεαι ἐλθών·</l>
    <l>αὐτὰρ ἐπὴν μνηστῆρας ἐνὶ μεγάροισι τεοῖσι</l>
    <l>κτείνῃς ἠὲ δόλῳ ἢ ἀμφαδὸν ὀξέϊ χαλκῷ,</l>
    <l>ἔρχεσθαι δὴ ἔπειτα, λαβὼν εὐῆρες ἐρετμόν,</l>
    <l>εἰς ὅ κε τοὺς ἀφίκηαι, οἳ οὐκ ἴσασι θάλασσαν</l>
    <l>ἀνέρες οὐδέ θ' ἅλεσσι μεμιγμένον εἶδαρ ἔδουσιν·</l>
    <l>οὐδ' ἄρα τοὶ ἴσασι νέας φοινικοπαρῄους,</l>
    <l>οὐδ' εὐήρε' ἐρετμά, τά τε πτερὰ νηυσὶ πέλονται.</l>
    <l>σῆμα δέ τοι ἐρέω μάλ' ἀριφραδές, οὐδέ σε λήσει·</l>
    <l>ὁππότε κεν δή τοι ξυμβλήμενος ἄλλος ὁδίτης</l>
    <l>φήῃ ἀθηρηλοιγὸν ἔχειν ἀνὰ φαιδίμῳ ὤμῳ,</l>
    <l>καὶ τότε δὴ γαίῃ πήξας εὐῆρες ἐρετμόν,</l>
    <l>ἕρξας ἱερὰ καλὰ Ποσειδάωνι ἄνακτι,</l>
    <l>ἀρνειὸν ταῦρόν τε συῶν τ' ἐπιβήτορα κάπρον,</l>
    <l>οἴκαδ' ἀποστείχειν ἕρδειν θ' ἱερὰς ἑκατόμβας</l>
    <l>ἀθανάτοισι θεοῖσι, τοὶ οὐρανὸν εὐρὺν ἔχουσι,</l>
    <l>πᾶσι μάλ' ἑξείης. θάνατος δέ τοι ἐξ ἁλὸς αὐτῷ</l>
    <l>ἀβληχρὸς μάλα τοῖος ἐλεύσεται, ὅς κέ σε πέφνῃ</l>
    <l>γήρᾳ ὕπο λιπαρῷ ἀρημένον· ἀμφὶ δὲ λαοὶ</l>
    <l>ὄλβιοι ἔσσονται. τὰ δέ τοι νημερτέα εἴρω.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘Τειρεσίη, τὰ μὲν ἄρ που ἐπέκλωσαν θεοὶ αὐτοί.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον·</l>
    <l>μητρὸς τήνδ' ὁρόω ψυχὴν κατατεθνηυίης·</l>
    <l>ἡ δ' ἀκέουσ' ἧσται σχεδὸν αἵματος οὐδ' ἑὸν υἱὸν</l>
    <l>ἔτλη ἐσάντα ἰδεῖν οὐδὲ προτιμυθήσασθαι·</l>
    <l>εἰπέ, ἄναξ, πῶς κέν με ἀναγνοίη τὸν ἐόντα;’</l>
    <l>ὣς ἐφάμην, ὁ δέ μ' αὐτίκ' ἀμειβόμενος προσέειπε·</l>
    <l>‘ῥηΐδιόν τοι ἔπος ἐρέω καὶ ἐνὶ φρεσὶ θήσω·</l>
    <l>ὅν τινα μέν κεν ἐᾷς νεκύων κατατεθνηώτων</l>
    <l>αἵματος ἄσσον ἴμεν, ὁ δέ τοι νημερτὲς ἐνίψει·</l>
    <l>ᾧ δέ κ' ἐπιφθονέῃς, ὁ δέ τοι πάλιν εἶσιν ὀπίσσω.’</l>
    <l>ὣς φαμένη ψυχὴ μὲν ἔβη δόμον Ἄϊδος εἴσω</l>
    <l>Τειρεσίαο ἄνακτος, ἐπεὶ κατὰ θέσφατ' ἔλεξεν·</l>
    <l>αὐτὰρ ἐγὼν αὐτοῦ μένον ἔμπεδον, ὄφρ' ἐπὶ μήτηρ</l>
    <l>ἤλυθε καὶ πίεν αἷμα κελαινεφές· αὐτίκα δ' ἔγνω</l>
    <l>καί μ' ὀλοφυρομένη ἔπεα πτερόεντα προσηύδα·</l>
    <l>‘τέκνον ἐμόν, πῶς ἦλθες ὑπὸ ζόφον ἠερόεντα</l>
    <l>ζωὸς ἐών; χαλεπὸν δὲ τάδε ζωοῖσιν ὁρᾶσθαι.</l>
    <l>μέσσῳ γὰρ μεγάλοι ποταμοὶ καὶ δεινὰ ῥέεθρα,</l>
    <l>Ὠκεανὸς μὲν πρῶτα, τὸν οὔ πως ἔστι περῆσαι</l>
    <l>πεζὸν ἐόντ', ἢν μή τις ἔχῃ εὐεργέα νῆα.</l>
    <l>ἦ νῦν δὴ Τροίηθεν ἀλώμενος ἐνθάδ' ἱκάνεις</l>
    <l>νηΐ τε καὶ ἑτάροισι πολὺν χρόνον; οὐδέ πω ἦλθες</l>
    <l>εἰς Ἰθάκην οὐδ' εἶδες ἐνὶ μεγάροισι γυναῖκα;’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘μῆτερ ἐμή, χρειώ με κατήγαγεν εἰς Ἀΐδαο</l>
    <l>ψυχῇ χρησόμενον Θηβαίου Τειρεσίαο·</l>
    <l>οὐ γάρ πω σχεδὸν ἦλθον Ἀχαιΐδος οὐδέ πω ἁμῆς</l>
    <l>γῆς ἐπέβην, ἀλλ' αἰὲν ἔχων ἀλάλημαι ὀϊζύν,</l>
    <l>ἐξ οὗ τὰ πρώτισθ' ἑπόμην Ἀγαμέμνονι δίῳ</l>
    <l>Ἴλιον εἰς εὔπωλον, ἵνα Τρώεσσι μαχοίμην.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον·</l>
    <l>τίς νύ σε κὴρ ἐδάμασσε τανηλεγέος θανάτοιο;</l>
    <l>ἢ δολιχὴ νοῦσος, ἦ Ἄρτεμις ἰοχέαιρα</l>
    <l>οἷσ' ἀγανοῖσι βέλεσσιν ἐποιχομένη κατέπεφνεν;</l>
    <l>εἰπὲ δέ μοι πατρός τε καὶ υἱέος, ὃν κατέλειπον,</l>
    <l>ἢ ἔτι πὰρ κείνοισιν ἐμὸν γέρας, ἦέ τις ἤδη</l>
    <l>ἀνδρῶν ἄλλος ἔχει, ἐμὲ δ' οὐκέτι φασὶ νέεσθαι.</l>
    <l>εἰπὲ δέ μοι μνηστῆς ἀλόχου βουλήν τε νόον τε,</l>
    <l>ἠὲ μένει παρὰ παιδὶ καὶ ἔμπεδα πάντα φυλάσσει,</l>
    <l>ἦ ἤδη μιν ἔγημεν Ἀχαιῶν ὅς τις ἄριστος.’</l>
    <l>ὣς ἐφάμην, ἡ δ' αὐτίκ' ἀμείβετο πότνια μήτηρ·</l>
    <l>‘καὶ λίην κείνη γε μένει τετληότι θυμῷ</l>
    <l>σοῖσιν ἐνὶ μεγάροισιν· ὀϊζυραὶ δέ οἱ αἰεὶ</l>
    <l>φθίνουσιν νύκτες τε καὶ ἤματα δάκρυ χεούσῃ.</l>
    <l>σὸν δ' οὔ πώ τις ἔχει καλὸν γέρας, ἀλλὰ ἕκηλος</l>
    <l>Τηλέμαχος τεμένεα νέμεται καὶ δαῖτας ἐΐσας</l>
    <l>δαίνυται, ἃς ἐπέοικε δικασπόλον ἄνδρ' ἀλεγύνειν·</l>
    <l>πάντες γὰρ καλέουσι. πατὴρ δὲ σὸς αὐτόθι μίμνει</l>
    <l>ἀγρῷ οὐδὲ πόλινδε κατέρχεται· οὐδέ οἱ εὐναὶ</l>
    <l>δέμνια καὶ χλαῖναι καὶ ῥήγεα σιγαλόεντα,</l>
    <l>ἀλλ' ὅ γε χεῖμα μὲν εὕδει ὅθι δμῶες ἐνὶ οἴκῳ,</l>
    <l>ἐν κόνι ἄγχι πυρός, κακὰ δὲ χροῒ εἵματα εἷται·</l>
    <l>αὐτὰρ ἐπὴν ἔλθῃσι θέρος τεθαλυῖά τ' ὀπώρη,</l>
    <l>πάντῃ οἱ κατὰ γουνὸν ἀλῳῆς οἰνοπέδοιο</l>
    <l>φύλλων κεκλιμένων χθαμαλαὶ βεβλήαται εὐναί.</l>
    <l>ἔνθ' ὅ γε κεῖτ' ἀχέων, μέγα δὲ φρεσὶ πένθος ἀέξει</l>
    <l>σὸν νόστον ποθέων· χαλεπὸν δ' ἐπὶ γῆρας ἱκάνει.</l>
    <l>οὕτω γὰρ καὶ ἐγὼν ὀλόμην καὶ πότμον ἐπέσπον·</l>
    <l>οὔτ' ἐμέ γ' ἐν μεγάροισιν ἐΰσκοπος ἰοχέαιρα</l>
    <l>οἷσ' ἀγανοῖσι βέλεσσιν ἐποιχομένη κατέπεφνεν,</l>
    <l>οὔτε τις οὖν μοι νοῦσος ἐπήλυθεν, ἥ τε μάλιστα</l>
    <l>τηκεδόνι στυγερῇ μελέων ἐξείλετο θυμόν·</l>
    <l>ἀλλά με σός τε πόθος σά τε μήδεα, φαίδιμ' Ὀδυσσεῦ,</l>
    <l>σή τ' ἀγανοφροσύνη μελιηδέα θυμὸν ἀπηύρα.’</l>
    <l>ὣς ἔφατ', αὐτὰρ ἐγώ γ' ἔθελον φρεσὶ μερμηρίξας</l>
    <l>μητρὸς ἐμῆς ψυχὴν ἑλέειν κατατεθνηυίης.</l>
    <l>τρὶς μὲν ἐφωρμήθην, ἑλέειν τέ με θυμὸς ἀνώγει,</l>
    <l>τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ</l>
    <l>ἔπτατ'· ἐμοὶ δ' ἄχος ὀξὺ γενέσκετο κηρόθι μᾶλλον,</l>
    <l>καί μιν φωνήσας ἔπεα πτερόεντα προσηύδων·</l>
    <l>‘μῆτερ ἐμή, τί νύ μ' οὐ μίμνεις ἑλέειν μεμαῶτα,</l>
    <l>ὄφρα καὶ εἰν Ἀΐδαο φίλας περὶ χεῖρε βαλόντε</l>
    <l>ἀμφοτέρω κρυεροῖο τεταρπώμεσθα γόοιο;</l>
    <l>ἦ τί μοι εἴδωλον τόδ' ἀγαυὴ Περσεφόνεια</l>
    <l>ὤτρυν', ὄφρ' ἔτι μᾶλλον ὀδυρόμενος στεναχίζω;’</l>
    <l>ὣς ἐφάμην, ἡ δ' αὐτίκ' ἀμείβετο πότνια μήτηρ·</l>
    <l>‘ὤ μοι, τέκνον ἐμόν, περὶ πάντων κάμμορε φωτῶν,</l>
    <l>οὔ τί σε Περσεφόνεια Διὸς θυγάτηρ ἀπαφίσκει,</l>
    <l>ἀλλ' αὕτη δίκη ἐστὶ βροτῶν, ὅτε τίς κε θάνῃσιν.</l>
    <l>οὐ γὰρ ἔτι σάρκας τε καὶ ὀστέα ἶνες ἔχουσιν,</l>
    <l>ἀλλὰ τὰ μέν τε πυρὸς κρατερὸν μένος αἰθομένοιο</l>
    <l>δαμνᾷ, ἐπεί κε πρῶτα λίπῃ λεύκ' ὀστέα θυμός,</l>
    <l>ψυχὴ δ' ἠΰτ' ὄνειρος ἀποπταμένη πεπότηται.</l>
    <l>ἀλλὰ φόωσδε τάχιστα λιλαίεο· ταῦτα δὲ πάντα</l>
    <l>ἴσθ', ἵνα καὶ μετόπισθε τεῇ εἴπῃσθα γυναικί.’</l>
    <l>νῶϊ μὲν ὣς ἐπέεσσιν ἀμειβόμεθ', αἱ δὲ γυναῖκες</l>
    <l>ἤλυθον, ὤτρυνεν γὰρ ἀγαυὴ Περσεφόνεια,</l>
    <l>ὅσσαι ἀριστήων ἄλοχοι ἔσαν ἠδὲ θύγατρες.</l>
    <l>αἱ δ' ἀμφ' αἷμα κελαινὸν ἀολλέες ἠγερέθοντο,</l>
    <l>αὐτὰρ ἐγὼ βούλευον, ὅπως ἐρέοιμι ἑκάστην.</l>
    <l>ἥδε δέ μοι κατὰ θυμὸν ἀρίστη φαίνετο βουλή·</l>
    <l>σπασσάμενος τανύηκες ἄορ παχέος παρὰ μηροῦ</l>
    <l>οὐκ εἴων πίνειν ἅμα πάσας αἷμα κελαινόν.</l>
    <l>αἱ δὲ προμνηστῖναι ἐπήϊσαν, ἠδὲ ἑκάστη</l>
    <l>ὃν γόνον ἐξαγόρευεν· ἐγὼ δ' ἐρέεινον ἁπάσας.</l>
    <l>ἔνθ' ἦ τοι πρώτην Τυρὼ ἴδον εὐπατέρειαν,</l>
    <l>ἣ φάτο Σαλμωνῆος ἀμύμονος ἔκγονος εἶναι,</l>
    <l>φῆ δὲ Κρηθῆος γυνὴ ἔμμεναι Αἰολίδαο·</l>
    <l>ἣ ποταμοῦ ἠράσσατ' Ἐνιπῆος θείοιο,</l>
    <l>ὃς πολὺ κάλλιστος ποταμῶν ἐπὶ γαῖαν ἵησι,</l>
    <l>καί ῥ' ἐπ' Ἐνιπῆος πωλέσκετο καλὰ ῥέεθρα.</l>
    <l>τῷ δ' ἄρα εἰσάμενος γαιήοχος ἐννοσίγαιος</l>
    <l>ἐν προχοῇς ποταμοῦ παρελέξατο δινήεντος·</l>
    <l>πορφύρεον δ' ἄρα κῦμα περιστάθη οὔρεϊ ἶσον,</l>
    <l>κυρτωθέν, κρύψεν δὲ θεὸν θνητήν τε γυναῖκα.</l>
    <l>λῦσε δὲ παρθενίην ζώνην, κατὰ δ' ὕπνον ἔχευεν.</l>
    <l>αὐτὰρ ἐπεί ῥ' ἐτέλεσσε θεὸς φιλοτήσια ἔργα,</l>
    <l>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε·</l>
    <l>‘χαῖρε, γύναι, φιλότητι· περιπλομένου δ' ἐνιαυτοῦ</l>
    <l>τέξεαι ἀγλαὰ τέκνα, ἐπεὶ οὐκ ἀποφώλιοι εὐναὶ</l>
    <l>ἀθανάτων· σὺ δὲ τοὺς κομέειν ἀτιταλλέμεναί τε.</l>
    <l>νῦν δ' ἔρχευ πρὸς δῶμα καὶ ἴσχεο μηδ' ὀνομήνῃς·</l>
    <l>αὐτὰρ ἐγώ τοί εἰμι Ποσειδάων ἐνοσίχθων.’</l>
    <l>ὣς εἰπὼν ὑπὸ πόντον ἐδύσετο κυμαίνοντα.</l>
    <l>ἡ δ' ὑποκυσαμένη Πελίην τέκε καὶ Νηλῆα,</l>
    <l>τὼ κρατερὼ θεράποντε Διὸς μεγάλοιο γενέσθην</l>
    <l>ἀμφοτέρω· Πελίης μὲν ἐν εὐρυχόρῳ Ἰαολκῷ</l>
    <l>ναῖε πολύῤῥηνος, ὁ δ' ἄρ' ἐν Πύλῳ ἠμαθόεντι.</l>
    <l>τοὺς δ' ἑτέρους Κρηθῆϊ τέκεν βασίλεια γυναικῶν,</l>
    <l>Αἴσονά τ' ἠδὲ Φέρητ' Ἀμυθάονά θ' ἱππιοχάρμην.</l>
    <l>τὴν δὲ μέτ' Ἀντιόπην ἴδον, Ἀσωποῖο θύγατρα,</l>
    <l>ἣ δὴ καὶ Διὸς εὔχετ' ἐν ἀγκοίνῃσιν ἰαῦσαι,</l>
    <l>καί ῥ' ἔτεκεν δύο παῖδ', Ἀμφίονά τε Ζῆθόν τε,</l>
    <l>οἳ πρῶτοι Θήβης ἕδος ἔκτισαν ἑπταπύλοιο</l>
    <l>πύργωσάν τ', ἐπεὶ οὐ μὲν ἀπύργωτόν γ' ἐδύναντο</l>
    <l>ναιέμεν εὐρύχορον Θήβην, κρατερώ περ ἐόντε.</l>
    <l>τὴν δὲ μετ' Ἀλκμήνην ἴδον, Ἀμφιτρύωνος ἄκοιτιν,</l>
    <l>ἥ ῥ' Ἡρακλῆα θρασυμέμνονα θυμολέοντα</l>
    <l>γείνατ' ἐν ἀγκοίνῃσι Διὸς μεγάλοιο μιγεῖσα·</l>
    <l>καὶ Μεγάρην, Κρείοντος ὑπερθύμοιο θύγατρα,</l>
    <l>τὴν ἔχεν Ἀμφιτρύωνος υἱὸς μένος αἰὲν ἀτειρής.</l>
    <l>μητέρα τ' Οἰδιπόδαο ἴδον, καλὴν Ἐπικάστην,</l>
    <l>ἣ μέγα ἔργον ἔρεξεν ἀϊδρείῃσι νόοιο</l>
    <l>γημαμένη ᾧ υἷϊ· ὁ δ' ὃν πατέρ' ἐξεναρίξας</l>
    <l>γῆμεν· ἄφαρ δ' ἀνάπυστα θεοὶ θέσαν ἀνθρώποισιν.</l>
    <l>ἀλλ' ὁ μὲν ἐν Θήβῃ πολυηράτῳ ἄλγεα πάσχων</l>
    <l>Καδμείων ἤνασσε θεῶν ὀλοὰς διὰ βουλάς·</l>
    <l>ἡ δ' ἔβη εἰς Ἀΐδαο πυλάρταο κρατεροῖο,</l>
    <l>ἁψαμένη βρόχον αἰπὺν ἀφ' ὑψηλοῖο μελάθρου</l>
    <l>ᾧ ἄχεϊ σχομένη· τῷ δ' ἄλγεα κάλλιπ' ὀπίσσω</l>
    <l>πολλὰ μάλ', ὅσσα τε μητρὸς ἐρινύες ἐκτελέουσι.</l>
    <l>καὶ Χλῶριν εἶδον περικαλλέα, τήν ποτε Νηλεὺς</l>
    <l>γῆμεν ἑὸν διὰ κάλλος, ἐπεὶ πόρε μυρία ἕδνα,</l>
    <l>ὁπλοτάτην κούρην Ἀμφίονος Ἰασίδαο,</l>
    <l>ὅς ποτ' ἐν Ὀρχομενῷ Μινυηΐῳ ἶφι ἄνασσεν·</l>
    <l>ἡ δὲ Πύλου βασίλευε, τέκεν δέ οἱ ἀγλαὰ τέκνα,</l>
    <l>Νέστορά τε Χρομίον τε Περικλύμενόν τ' ἀγέρωχον.</l>
    <l>τοῖσι δ' ἐπ' ἰφθίμην Πηρὼ τέκε, θαῦμα βροτοῖσι,</l>
    <l>τὴν πάντες μνώοντο περικτίται· οὐδέ τι Νηλεὺς</l>
    <l>τῷ ἐδίδου, ὃς μὴ ἕλικας βόας εὐρυμετώπους</l>
    <l>ἐκ Φυλάκης ἐλάσειε βίης Ἰφικληείης</l>
    <l>ἀργαλέας. τὰς δ' οἶος ὑπέσχετο μάντις ἀμύμων</l>
    <l>ἐξελάαν· χαλεπὴ δὲ θεοῦ κατὰ μοῖρα πέδησε</l>
    <l>δεσμοί τ' ἀργαλέοι καὶ βουκόλοι ἀγροιῶται.</l>
    <l>ἀλλ' ὅτε δὴ μῆνές τε καὶ ἡμέραι ἐξετελεῦντο</l>
    <l>ἂψ περιτελλομένου ἔτεος καὶ ἐπήλυθον ὧραι,</l>
    <l>καὶ τότε δή μιν ἔλυσε βίη Ἰφικληείη</l>
    <l>θέσφατα πάντ' εἰπόντα· Διὸς δ' ἐτελείετο βουλή.</l>
    <l>καὶ Λήδην εἶδον, τὴν Τυνδαρέου παράκοιτιν,</l>
    <l>ἥ ῥ' ὑπὸ Τυνδαρέῳ κρατερόφρονε γείνατο παῖδε,</l>
    <l>Κάστορά θ' ἱππόδαμον καὶ πὺξ ἀγαθὸν Πολυδεύκεα,</l>
    <l>τοὺς ἄμφω ζωοὺς κατέχει φυσίζοος αἶα·</l>
    <l>οἳ καὶ νέρθεν γῆς τιμὴν πρὸς Ζηνὸς ἔχοντες</l>
    <l>ἄλλοτε μὲν ζώουσ' ἑτερήμεροι, ἄλλοτε δ' αὖτε</l>
    <l>τεθνᾶσιν· τιμὴν δὲ λελόγχασιν ἶσα θεοῖσι.</l>
    <l>τὴν δὲ μέτ' Ἰφιμέδειαν, Ἀλωῆος παράκοιτιν,</l>
    <l>εἴσιδον, ἣ δὴ φάσκε Ποσειδάωνι μιγῆναι,</l>
    <l>καί ῥ' ἔτεκεν δύο παῖδε, μινυνθαδίω δὲ γενέσθην,</l>
    <l>Ὦτόν τ' ἀντίθεον τηλεκλειτόν τ' Ἐφιάλτην,</l>
    <l>οὓς δὴ μηκίστους θρέψε ζείδωρος ἄρουρα</l>
    <l>καὶ πολὺ καλλίστους μετά γε κλυτὸν Ὠρίωνα·</l>
    <l>ἐννέωροι γὰρ τοί γε καὶ ἐννεαπήχεες ἦσαν</l>
    <l>εὖρος, ἀτὰρ μῆκός γε γενέσθην ἐννεόργυιοι.</l>
    <l>οἵ ῥα καὶ ἀθανάτοισιν ἀπειλήτην ἐν Ὀλύμπῳ</l>
    <l>φυλόπιδα στήσειν πολυάϊκος πολέμοιο.</l>
    <l>Ὄσσαν ἐπ' Οὐλύμπῳ μέμασαν θέμεν, αὐτὰρ ἐπ' Ὄσσῃ</l>
    <l>Πήλιον εἰνοσίφυλλον, ἵν' οὐρανὸς ἀμβατὸς εἴη.</l>
    <l>καί νύ κεν ἐξετέλεσσαν, εἰ ἥβης μέτρον ἵκοντο·</l>
    <l>ἀλλ' ὄλεσεν Διὸς υἱός, ὃν ἠύκομος τέκε Λητώ,</l>
    <l>ἀμφοτέρω, πρίν σφωϊν ὑπὸ κροτάφοισιν ἰούλους</l>
    <l>ἀνθῆσαι πυκάσαι τε γένυς εὐανθέϊ λάχνῃ.</l>
    <l>Φαίδρην τε Πρόκριν τε ἴδον καλήν τ' Ἀριάδνην,</l>
    <l>κούρην Μίνωος ὀλοόφρονος, ἥν ποτε Θησεὺς</l>
    <l>ἐκ Κρήτης ἐς γουνὸν Ἀθηνάων ἱεράων</l>
    <l>ἦγε μέν, οὐδ' ἀπόνητο· πάρος δέ μιν Ἄρτεμις ἔκτα</l>
    <l>Δίῃ ἐν ἀμφιρύτῃ Διονύσου μαρτυρίῃσι.</l>
    <l>Μαῖράν τε κλυμένην τε ἴδον στυγερήν τ' Ἐριφύλην,</l>
    <l>ἣ χρυσὸν φίλου ἀνδρὸς ἐδέξατο τιμήεντα.</l>
    <l>πάσας δ' οὐκ ἂν ἐγὼ μυθήσομαι οὐδ' ὀνομήνω,</l>
    <l>ὅσσας ἡρώων ἀλόχους ἴδον ἠδὲ θύγατρας·</l>
    <l>πρὶν γάρ κεν καὶ νὺξ φθῖτ' ἄμβροτος. ἀλλὰ καὶ ὥρη</l>
    <l>εὕδειν, ἢ ἐπὶ νῆα θοὴν ἐλθόντ' ἐς ἑταίρους</l>
    <l>ἢ αὐτοῦ· πομπὴ δὲ θεοῖσ' ὑμῖν τε μελήσει.’</l>
    <l>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ,</l>
    <l>κηληθμῷ δ' ἔσχοντο κατὰ μέγαρα σκιόεντα.</l>
    <l>τοῖσιν δ' Ἀρήτη λευκώλενος ἤρχετο μύθων·</l>
    <l>‘Φαίηκες, πῶς ὔμμιν ἀνὴρ ὅδε φαίνεται εἶναι</l>
    <l>εἶδός τε μέγεθός τε ἰδὲ φρένας ἔνδον ἐΐσας;</l>
    <l>ξεῖνος δ' αὖτ' ἐμός ἐστιν, ἕκαστος δ' ἔμμορε τιμῆς.</l>
    <l>τῶ μὴ ἐπειγόμενοι ἀποπέμπετε μηδὲ τὰ δῶρα</l>
    <l>οὕτω χρηΐζοντι κολούετε· πολλὰ γὰρ ὑμῖν</l>
    <l>κτήματ' ἐνὶ μεγάροισι θεῶν ἰότητι κέονται.’</l>
    <l>τοῖσι δὲ καὶ μετέειπε γέρων ἥρως Ἐχένηος,</l>
    <l>ὃς δὴ Φαιήκων ἀνδρῶν προγενέστερος ἦεν·</l>
    <l>‘ὦ φίλοι, οὐ μὰν ἧμιν ἀπὸ σκοποῦ οὐδ' ἀπὸ δόξης</l>
    <l>μυθεῖται βασίλεια περίφρων· ἀλλὰ πίθεσθε.</l>
    <l>Ἀλκινόου δ' ἐκ τοῦδ' ἔχεται ἔργον τε ἔπος τε.’</l>
    <l>τὸν δ' αὖτ' Ἀλκίνοος ἀπαμείβετο φώνησέν τε·</l>
    <l>‘τοῦτο μὲν οὕτω δὴ ἔσται ἔπος, αἴ κεν ἐγώ γε</l>
    <l>ζωὸς Φαιήκεσσι φιληρέτμοισιν ἀνάσσω·</l>
    <l>ξεῖνος δὲ τλήτω, μάλα περ νόστοιο χατίζων,</l>
    <l>ἔμπης οὖν ἐπιμεῖναι ἐς αὔριον, εἰς ὅ κε πᾶσαν</l>
    <l>δωτίνην τελέσω. πομπὴ δ' ἄνδρεσσι μελήσει</l>
    <l>πᾶσι, μάλιστα δ' ἐμοί· τοῦ γὰρ κράτος ἔστ' ἐνὶ δήμῳ.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Ἀλκίνοε κρεῖον, πάντων ἀριδείκετε λαῶν,</l>
    <l>εἴ με καὶ εἰς ἐνιαυτὸν ἀνώγοιτ' αὐτόθι μίμνειν</l>
    <l>πομπήν τ' ὀτρύνοιτε καὶ ἀγλαὰ δῶρα διδοῖτε,</l>
    <l>καί κε τὸ βουλοίμην, καί κεν πολὺ κέρδιον εἴη</l>
    <l>πλειοτέρῃ σὺν χειρὶ φίλην ἐς πατρίδ' ἱκέσθαι,</l>
    <l>καί κ' αἰδοιότερος καὶ φίλτερος ἀνδράσιν εἴην</l>
    <l>πᾶσιν, ὅσοι μ' Ἰθάκηνδε ἰδοίατο νοστήσαντα.’</l>
    <l>τὸν δ' αὖτ' Ἀλκίνοος ἀπαμείβετο φώνησέν τε·</l>
    <l>‘ὦ Ὀδυσεῦ, τὸ μὲν οὔ τί σ' ἐΐσκομεν εἰσορόωντες</l>
    <l>ἠπεροπῆά τ' ἔμεν καὶ ἐπίκλοπον, οἷά τε πολλοὺς</l>
    <l>βόσκει γαῖα μέλαινα πολυσπερέας ἀνθρώπους</l>
    <l>ψεύδεά τ' ἀρτύνοντας, ὅθεν κέ τις οὐδὲ ἴδοιτο·</l>
    <l>σοὶ δ' ἔπι μὲν μορφὴ ἐπέων, ἔνι δὲ φρένες ἐσθλαί,</l>
    <l>μῦθον δ' ὡς ὅτ' ἀοιδὸς ἐπισταμένως κατέλεξας,</l>
    <l>πάντων Ἀργείων σέο τ' αὐτοῦ κήδεα λυγρά.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον,</l>
    <l>εἴ τινας ἀντιθέων ἑτάρων ἴδες, οἵ τοι ἅμ' αὐτῷ</l>
    <l>Ἴλιον εἰς ἅμ' ἕποντο καὶ αὐτοῦ πότμον ἐπέσπον.</l>
    <l>νὺξ δ' ἥδε μάλα μακρή, ἀθέσφατος, οὐδέ πω ὥρη</l>
    <l>εὕδειν ἐν μεγάρῳ· σὺ δέ μοι λέγε θέσκελα ἔργα.</l>
    <l>καί κεν ἐς ἠῶ δῖαν ἀνασχοίμην, ὅτε μοι σὺ</l>
    <l>τλαίης ἐν μεγάρῳ τὰ σὰ κήδεα μυθήσασθαι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Ἀλκίνοε κρεῖον, πάντων ἀριδείκετε λαῶν,</l>
    <l>ὥρη μὲν πολέων μύθων, ὥρη δὲ καὶ ὕπνου·</l>
    <l>εἰ δ' ἔτ' ἀκουέμεναί γε λιλαίεαι, οὐκ ἂν ἔπειτα</l>
    <l>τούτων σοι φθονέοιμι καὶ οἰκτρότερ' ἄλλ' ἀγορεύειν,</l>
    <l>κήδε' ἐμῶν ἑτάρων, οἳ δὴ μετόπισθεν ὄλοντο,</l>
    <l>οἳ Τρώων μὲν ὑπεξέφυγον στονόεσσαν ἀϋτήν,</l>
    <l>ἐν νόστῳ δ' ἀπόλοντο κακῆς ἰότητι γυναικός.</l>
    <l>αὐτὰρ ἐπεὶ ψυχὰς μὲν ἀπεσκέδασ' ἄλλυδις ἄλλῃ</l>
    <l>ἁγνὴ Περσεφόνεια γυναικῶν θηλυτεράων,</l>
    <l>ἦλθε δ' ἐπὶ ψυχὴ Ἀγαμέμνονος Ἀτρεΐδαο</l>
    <l>ἀχνυμένη· περὶ δ' ἄλλαι ἀγηγέραθ', ὅσσοι ἅμ' αὐτῷ</l>
    <l>οἴκῳ ἐν Αἰγίσθοιο θάνον καὶ πότμον ἐπέσπον.</l>
    <l>ἔγνω δ' αἶψ' ἐμὲ κεῖνος, ἐπεὶ ἴδεν ὀφθαλμοῖσι·</l>
    <l>κλαῖε δ' ὅ γε λιγέως, θαλερὸν κατὰ δάκρυον εἴβων,</l>
    <l>πιτνὰς εἰς ἐμὲ χεῖρας ὀρέξασθαι μενεαίνων·</l>
    <l>ἀλλ' οὐ γάρ οἱ ἔτ' ἦν ἲς ἔμπεδος οὐδ' ἔτι κῖκυς,</l>
    <l>οἵη περ πάρος ἔσκεν ἐνὶ γναμπτοῖσι μέλεσσι.</l>
    <l>τὸν μὲν ἐγὼ δάκρυσα ἰδὼν ἐλέησά τε θυμῷ</l>
    <l>καί μιν φωνήσας ἔπεα πτερόεντα προσηύδων·</l>
    <l>‘Ἀτρεΐδη κύδιστε, ἄναξ ἀνδρῶν Ἀγάμεμνον,</l>
    <l>τίς νύ σε κὴρ ἐδάμασσε τανηλεγέος θανάτοιο;</l>
    <l>ἠέ σέ γ' ἐν νήεσσι Ποσειδάων ἐδάμασσεν</l>
    <l>ὄρσας ἀργαλέων ἀνέμων ἀμέγαρτον ἀϋτμήν;</l>
    <l>ἦέ σ' ἀνάρσιοι ἄνδρες ἐδηλήσαντ' ἐπὶ χέρσου</l>
    <l>βοῦς περιταμνόμενον ἠδ' οἰῶν πώεα καλὰ</l>
    <l>ἠὲ περὶ πτόλιος μαχεούμενον ἠδὲ γυναικῶν;’</l>
    <l>ὣς ἐφάμην, ὁ δέ μ' αὐτίκ' ἀμειβόμενος προσέειπε·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>οὔτ' ἐμέ γ' ἐν νήεσσι Ποσειδάων ἐδάμασσεν</l>
    <l>ὄρσας ἀργαλέων ἀνέμων ἀμέγαρτον ἀϋτμήν,</l>
    <l>οὔτε μ' ἀνάρσιοι ἄνδρες ἐδηλήσαντ' ἐπὶ χέρσου,</l>
    <l>ἀλλά μοι Αἴγισθος τεύξας θάνατόν τε μόρον τε</l>
    <l>ἔκτα σὺν οὐλομένῃ ἀλόχῳ οἶκόνδε καλέσσας,</l>
    <l>δειπνίσσας, ὥς τίς τε κατέκτανε βοῦν ἐπὶ φάτνῃ.</l>
    <l>ὣς θάνον οἰκτίστῳ θανάτῳ· περὶ δ' ἄλλοι ἑταῖροι</l>
    <l>νωλεμέως κτείνοντο σύες ὣς ἀργιόδοντες,</l>
    <l>οἵ ῥά τ' ἐν ἀφνειοῦ ἀνδρὸς μέγα δυναμένοιο</l>
    <l>ἢ γάμῳ ἢ ἐράνῳ ἢ εἰλαπίνῃ τεθαλυίῃ.</l>
    <l>ἤδη μὲν πολέων φόνῳ ἀνδρῶν ἀντεβόλησας,</l>
    <l>μουνὰξ κτεινομένων καὶ ἐνὶ κρατερῇ ὑσμίνῃ·</l>
    <l>ἀλλά κε κεῖνα μάλιστα ἰδὼν ὀλοφύραο θυμῷ,</l>
    <l>ὡς ἀμφὶ κρητῆρα τραπέζας τε πληθούσας</l>
    <l>κείμεθ' ἐνὶ μεγάρῳ, δάπεδον δ' ἅπαν αἵματι θῦεν.</l>
    <l>οἰκτροτάτην δ' ἤκουσα ὄπα Πριάμοιο θυγατρὸς</l>
    <l>Κασσάνδρης, τὴν κτεῖνε Κλυταιμνήστρη δολόμητις</l>
    <l>ἀμφ' ἐμοί· αὐτὰρ ἐγὼ ποτὶ γαίῃ χεῖρας ἀείρων</l>
    <l>βάλλον ἀποθνῄσκων περὶ φασγάνῳ· ἡ δὲ κυνῶπις</l>
    <l>νοσφίσατ' οὐδέ μοι ἔτλη, ἰόντι περ εἰς Ἀΐδαο,</l>
    <l>χερσὶ κατ' ὀφθαλμοὺς ἑλέειν σύν τε στόμ' ἐρεῖσαι.</l>
    <l>ὣς οὐκ αἰνότερον καὶ κύντερον ἄλλο γυναικός,</l>
    <l>ἥ τις δὴ τοιαῦτα μετὰ φρεσὶν ἔργα βάληται·</l>
    <l>οἷον δὴ καὶ κείνη ἐμήσατο ἔργον ἀεικές,</l>
    <l>κουριδίῳ τεύξασα πόσει φόνον. ἦ τοι ἔφην γε</l>
    <l>ἀσπάσιος παίδεσσιν ἰδὲ δμώεσσιν ἐμοῖσιν</l>
    <l>οἴκαδ' ἐλεύσεσθαι· ἡ δ' ἔξοχα λυγρὰ ἰδυῖα</l>
    <l>οἷ τε κατ' αἶσχος ἔχευε καὶ ἐσσομένῃσιν ὀπίσσω</l>
    <l>θηλυτέρῃσι γυναιξί, καὶ ἥ κ' εὐεργὸς ἔῃσιν.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘ὢ πόποι, ἦ μάλα δὴ γόνον Ἀτρέος εὐρύοπα Ζεὺς</l>
    <l>ἐκπάγλως ἤχθηρε γυναικείας διὰ βουλὰς</l>
    <l>ἐξ ἀρχῆς· Ἑλένης μὲν ἀπωλόμεθ' εἵνεκα πολλοί,</l>
    <l>σοὶ δὲ Κλυταιμνήστρη δόλον ἤρτυε τηλόθ' ἐόντι.’</l>
    <l>ὣς ἐφάμην, ὁ δέ μ' αὐτίκ' ἀμειβόμενος προσέειπε·</l>
    <l>‘τῶ νῦν μή ποτε καὶ σὺ γυναικί περ ἤπιος εἶναι</l>
    <l>μηδ' οἱ μῦθον ἅπαντα πιφαυσκέμεν, ὅν κ' ἐῢ εἰδῇς,</l>
    <l>ἀλλὰ τὸ μὲν φάσθαι, τὸ δὲ καὶ κεκρυμμένον εἶναι.</l>
    <l>ἀλλ' οὐ σοί γ', Ὀδυσεῦ, φόνος ἔσσεται ἔκ γε γυναικός·</l>
    <l>λίην γὰρ πινυτή τε καὶ εὖ φρεσὶ μήδεα οἶδε</l>
    <l>κούρη Ἰκαρίοιο, περίφρων Πηνελόπεια.</l>
    <l>ἦ μέν μιν νύμφην γε νέην κατελείπομεν ἡμεῖς</l>
    <l>ἐρχόμενοι πόλεμόνδε· πάϊς δέ οἱ ἦν ἐπὶ μαζῷ</l>
    <l>νήπιος, ὅς που νῦν γε μετ' ἀνδρῶν ἵζει ἀριθμῷ,</l>
    <l>ὄλβιος· ἦ γὰρ τόν γε πατὴρ φίλος ὄψεται ἐλθών,</l>
    <l>καὶ κεῖνος πατέρα προσπτύξεται, ἣ θέμις ἐστίν.</l>
    <l>ἡ δ' ἐμὴ οὐδέ περ υἷος ἐνιπλησθῆναι ἄκοιτις</l>
    <l>ὀφθαλμοῖσιν ἔασε· πάρος δέ με πέφνε καὶ αὐτόν.</l>
    <l>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι·</l>
    <l>κρύβδην, μηδ' ἀναφανδά, φίλην ἐς πατρίδα γαῖαν</l>
    <l>νῆα κατισχέμεναι, ἐπεὶ οὐκέτι πιστὰ γυναιξίν.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον,</l>
    <l>εἴ που ἔτι ζώοντος ἀκούετε παιδὸς ἐμοῖο</l>
    <l>ἤ που ἐν Ὀρχομενῷ ἢ ἐν Πύλῳ ἠμαθόεντι</l>
    <l>ἤ που πὰρ Μενελάῳ ἐνὶ Σπάρτῃ εὐρείῃ·</l>
    <l>οὐ γάρ πω τέθνηκεν ἐπὶ χθονὶ δῖος Ὀρέστης.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘Ἀτρεΐδη, τί με ταῦτα διείρεαι; οὐδέ τι οἶδα,</l>
    <l>ζώει ὅ γ' ἦ τέθνηκε· κακὸν δ' ἀνεμώλια βάζειν.’</l>
    <l>νῶϊ μὲν ὣς ἐπέεσσιν ἀμειβομένω στυγεροῖσιν</l>
    <l>ἕσταμεν ἀχνύμενοι, θαλερὸν κατὰ δάκρυ χέοντες·</l>
    <l>ἦλθε δ' ἐπὶ ψυχὴ Πηληϊάδεω Ἀχιλῆος</l>
    <l>καὶ Πατροκλῆος καὶ ἀμύμονος Ἀντιλόχοιο</l>
    <l>Αἴαντός θ', ὃς ἄριστος ἔην εἶδός τε δέμας τε</l>
    <l>τῶν ἄλλων Δαναῶν μετ' ἀμύμονα Πηλεΐωνα.</l>
    <l>ἔγνω δὲ ψυχή με ποδώκεος Αἰακίδαο</l>
    <l>καί ῥ' ὀλοφυρομένη ἔπεα πτερόεντα προσηύδα·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>σχέτλιε, τίπτ' ἔτι μεῖζον ἐνὶ φρεσὶ μήσεαι ἔργον;</l>
    <l>πῶς ἔτλης Ἄϊδόσδε κατελθέμεν, ἔνθα τε νεκροὶ</l>
    <l>ἀφραδέες ναίουσι, βροτῶν εἴδωλα καμόντων;’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘ὦ Ἀχιλεῦ, Πηλῆος υἱέ, μέγα φέρτατ' Ἀχαιῶν,</l>
    <l>ἦλθον Τειρεσίαο κατὰ χρέος, εἴ τινα βουλὴν</l>
    <l>εἴποι, ὅπως Ἰθάκην ἐς παιπαλόεσσαν ἱκοίμην·</l>
    <l>οὐ γάρ πω σχεδὸν ἦλθον Ἀχαιΐδος οὐδέ πω ἁμῆς</l>
    <l>γῆς ἐπέβην, ἀλλ' αἰὲν ἔχω κακά. σεῖο δ', Ἀχιλλεῦ,</l>
    <l>οὔ τις ἀνὴρ προπάροιθε μακάρτερος οὔτ' ἄρ' ὀπίσσω·</l>
    <l>πρὶν μὲν γάρ σε ζωὸν ἐτίομεν ἶσα θεοῖσιν</l>
    <l>Ἀργεῖοι, νῦν αὖτε μέγα κρατέεις νεκύεσσιν</l>
    <l>ἐνθάδ' ἐών· τῶ μή τι θανὼν ἀκαχίζευ, Ἀχιλλεῦ.’</l>
    <l>ὣς ἐφάμην, ὁ δέ μ' αὐτίκ' ἀμειβόμενος προσέειπε·</l>
    <l>‘μὴ δή μοι θάνατόν γε παραύδα, φαίδιμ' Ὀδυσσεῦ.</l>
    <l>βουλοίμην κ' ἐπάρουρος ἐὼν θητευέμεν ἄλλῳ,</l>
    <l>ἀνδρὶ παρ' ἀκλήρῳ, ᾧ μὴ βίοτος πολὺς εἴη,</l>
    <l>ἢ πᾶσιν νεκύεσσι καταφθιμένοισιν ἀνάσσειν.</l>
    <l>ἀλλ' ἄγε μοι τοῦ παιδὸς ἀγαυοῦ μῦθον ἐνίσπες,</l>
    <l>ἢ ἕπετ' ἐς πόλεμον πρόμος ἔμμεναι ἦε καὶ οὐκί.</l>
    <l>εἰπὲ δέ μοι Πηλῆος ἀμύμονος εἴ τι πέπυσσαι,</l>
    <l>ἢ ἔτ' ἔχει τιμὴν πολέσιν μετὰ Μυρμιδόνεσσιν,</l>
    <l>ἦ μιν ἀτιμάζουσιν ἀν' Ἑλλάδα τε Φθίην τε,</l>
    <l>οὕνεκά μιν κατὰ γῆρας ἔχει χεῖράς τε πόδας τε.</l>
    <l>εἰ γὰρ ἐγὼν ἐπαρωγὸς ὑπ' αὐγὰς ἠελίοιο,</l>
    <l>τοῖος ἐὼν οἷός ποτ' ἐνὶ Τροίῃ εὐρείῃ</l>
    <l>πέφνον λαὸν ἄριστον, ἀμύνων Ἀργείοισιν, -</l>
    <l>εἰ τοιόσδ' ἔλθοιμι μίνυνθά περ ἐς πατέρος δῶ,</l>
    <l>τῶ κέ τεῳ στύξαιμι μένος καὶ χεῖρας ἀάπτους,</l>
    <l>οἳ κεῖνον βιόωνται ἐέργουσίν τ' ἀπὸ τιμῆς.’</l>
    <l>ὣς ἔφατ', αὐτὰρ ἐγώ μιν ἀμειβόμενος προσέειπον·</l>
    <l>‘ἦ τοι μὲν Πηλῆος ἀμύμονος οὔ τι πέπυσμαι,</l>
    <l>αὐτάρ τοι παιδός γε Νεοπτολέμοιο φίλοιο</l>
    <l>πᾶσαν ἀληθείην μυθήσομαι, ὥς με κελεύεις·</l>
    <l>αὐτὸς γάρ μιν ἐγὼ κοίλης ἐπὶ νηὸς ἐΐσης</l>
    <l>ἤγαγον ἐκ Σκύρου μετ' ἐϋκνήμιδας Ἀχαιούς.</l>
    <l>ἦ τοι ὅτ' ἀμφὶ πόλιν Τροίην φραζοίμεθα βουλάς,</l>
    <l>αἰεὶ πρῶτος ἔβαζε καὶ οὐχ ἡμάρτανε μύθων·</l>
    <l>Νέστωρ δ' ἀντίθεος καὶ ἐγὼ νικάσκομεν οἴω.</l>
    <l>αὐτὰρ ὅτ' ἐν πεδίῳ Τρώων μαρναίμεθ' Ἀχαιοί,</l>
    <l>οὔ ποτ' ἐνὶ πληθυῖ μένεν ἀνδρῶν οὐδ' ἐν ὁμίλῳ,</l>
    <l>ἀλλὰ πολὺ προθέεσκε, τὸ ὃν μένος οὐδενὶ εἴκων·</l>
    <l>πολλοὺς δ' ἄνδρας ἔπεφνεν ἐν αἰνῇ δηϊοτῆτι.</l>
    <l>πάντας δ' οὐκ ἂν ἐγὼ μυθήσομαι οὐδ' ὀνομήνω,</l>
    <l>ὅσσον λαὸν ἔπεφνεν ἀμύνων Ἀργείοισιν,</l>
    <l>ἀλλ' οἷον τὸν Τηλεφίδην κατενήρατο χαλκῷ,</l>
    <l>ἥρω' Εὐρύπυλον· πολλοὶ δ' ἀμφ' αὐτὸν ἑταῖροι</l>
    <l>Κήτειοι κτείνοντο γυναίων εἵνεκα δώρων.</l>
    <l>κεῖνον δὴ κάλλιστον ἴδον μετὰ Μέμνονα δῖον.</l>
    <l>αὐτὰρ ὅτ' εἰς ἵππον κατεβαίνομεν, ὃν κάμ' Ἐπειός,</l>
    <l>Ἀργείων οἱ ἄριστοι, ἐμοὶ δ' ἐπὶ πάντ' ἐτέταλτο,</l>
    <l>ἠμὲν ἀνακλῖναι πυκινὸν λόχον ἠδ' ἐπιθεῖναι,</l>
    <l>ἔνθ' ἄλλοι Δαναῶν ἡγήτορες ἠδὲ μέδοντες</l>
    <l>δάκρυά τ' ὠμόργνυντο, τρέμον θ' ὑπὸ γυῖα ἑκάστου·</l>
    <l>κεῖνον δ' οὔ ποτε πάμπαν ἐγὼν ἴδον ὀφθαλμοῖσιν</l>
    <l>οὔτ' ὠχρήσαντα χρόα κάλλιμον οὔτε παρειῶν</l>
    <l>δάκρυ' ὀμορξάμενον· ὁ δέ με μάλα πόλλ' ἱκέτευεν</l>
    <l>ἱππόθεν ἐξέμεναι, ξίφεος δ' ἐπεμαίετο κώπην</l>
    <l>καὶ δόρυ χαλκοβαρές, κακὰ δὲ Τρώεσσι μενοίνα.</l>
    <l>ἀλλ' ὅτε δὴ Πριάμοιο πόλιν διεπέρσαμεν αἰπήν,</l>
    <l>μοῖραν καὶ γέρας ἐσθλὸν ἔχων ἐπὶ νηὸς ἔβαινεν</l>
    <l>ἀσκηθής, οὔτ' ἂρ βεβλημένος ὀξέϊ χαλκῷ</l>
    <l>οὔτ' αὐτοσχεδίην οὐτασμένος, οἷά τε πολλὰ</l>
    <l>γίνεται ἐν πολέμῳ· ἐπιμὶξ δέ τε μαίνεται Ἄρης.’</l>
    <l>ὣς ἐφάμην, ψυχὴ δὲ ποδώκεος Αἰακίδαο</l>
    <l>φοίτα μακρὰ βιβᾶσα κατ' ἀσφοδελὸν λειμῶνα,</l>
    <l>γηθοσύνη, ὅ οἱ υἱὸν ἔφην ἀριδείκετον εἶναι.</l>
    <l>αἱ δ' ἄλλαι ψυχαὶ νεκύων κατατεθνηώτων</l>
    <l>ἕστασαν ἀχνύμεναι, εἴροντο δὲ κήδε' ἑκάστη.</l>
    <l>οἴη δ' Αἴαντος ψυχὴ Τελαμωνιάδαο</l>
    <l>νόσφιν ἀφεστήκει, κεχολωμένη εἵνεκα νίκης,</l>
    <l>τήν μιν ἐγὼ νίκησα δικαζόμενος παρὰ νηυσὶ</l>
    <l>τεύχεσιν ἀμφ' Ἀχιλῆος· ἔθηκε δὲ πότνια μήτηρ,</l>
    <l>παῖδες δὲ Τρώων δίκασαν καὶ Παλλὰς Ἀθήνη.</l>
    <l>ὡς δὴ μὴ ὄφελον νικᾶν τοιῷδ' ἐπ' ἀέθλῳ·</l>
    <l>τοίην γὰρ κεφαλὴν ἕνεκ' αὐτῶν γαῖα κατέσχεν,</l>
    <l>Αἴανθ', ὃς περὶ μὲν εἶδος, περὶ δ' ἔργα τέτυκτο</l>
    <l>τῶν ἄλλων Δαναῶν μετ' ἀμύμονα Πηλεΐωνα.</l>
    <l>τὸν μὲν ἐγὼν ἐπέεσσι προσηύδων μειλιχίοισιν·</l>
    <l>‘Αἶαν, παῖ Τελαμῶνος ἀμύμονος, οὐκ ἄρ' ἔμελλες</l>
    <l>οὐδὲ θανὼν λήσεσθαι ἐμοὶ χόλου εἵνεκα τευχέων</l>
    <l>οὐλομένων; τὰ δὲ πῆμα θεοὶ θέσαν Ἀργείοισι·</l>
    <l>τοῖος γάρ σφιν πύργος ἀπώλεο· σεῖο δ' Ἀχαιοὶ</l>
    <l>ἶσον Ἀχιλλῆος κεφαλῇ Πηληϊάδαο</l>
    <l>ἀχνύμεθα φθιμένοιο διαμπερές· οὐδέ τις ἄλλος</l>
    <l>αἴτιος, ἀλλὰ Ζεὺς Δαναῶν στρατὸν αἰχμητάων</l>
    <l>ἐκπάγλως ἤχθηρε, τεῒν δ' ἐπὶ μοῖραν ἔθηκεν.</l>
    <l>ἀλλ' ἄγε δεῦρο, ἄναξ, ἵν' ἔπος καὶ μῦθον ἀκούσῃς</l>
    <l>ἡμέτερον· δάμασον δὲ μένος καὶ ἀγήνορα θυμόν.’</l>
    <l>ὣς ἐφάμην, ὁ δέ μ' οὐδὲν ἀμείβετο, βῆ δὲ μετ' ἄλλας</l>
    <l>ψυχὰς εἰς Ἔρεβος νεκύων κατατεθνηώτων.</l>
    <l>ἔνθα χ' ὅμως προσέφη κεχολωμένος, ἤ κεν ἐγὼ τόν·</l>
    <l>ἀλλά μοι ἤθελε θυμὸς ἐνὶ στήθεσσι φίλοισι</l>
    <l>τῶν ἄλλων ψυχὰς ἰδέειν κατατεθνηώτων.</l>
    <l>ἔνθ' ἦ τοι Μίνωα ἴδον, Διὸς ἀγλαὸν υἱόν,</l>
    <l>χρύσεον σκῆπτρον ἔχοντα θεμιστεύοντα νέκυσσιν,</l>
    <l>ἥμενον· οἱ δέ μιν ἀμφὶ δίκας εἴροντο ἄνακτα,</l>
    <l>ἥμενοι ἑσταότες τε, κατ' εὐρυπυλὲς Ἄϊδος δῶ.</l>
    <l>τὸν δὲ μέτ' Ὠρίωνα πελώριον εἰσενόησα</l>
    <l>θῆρας ὁμοῦ εἰλεῦντα κατ' ἀσφοδελὸν λειμῶνα,</l>
    <l>τοὺς αὐτὸς κατέπεφνεν ἐν οἰοπόλοισιν ὄρεσσι,</l>
    <l>χερσὶν ἔχων ῥόπαλον παγχάλκεον, αἰὲν ἀαγές.</l>
    <l>καὶ Τιτυὸν εἶδον, Γαίης ἐρικυδέος υἱόν,</l>
    <l>κείμενον ἐν δαπέδῳ. ὁ δ' ἐπ' ἐννέα κεῖτο πέλεθρα,</l>
    <l>γῦπε δέ μιν ἑκάτερθε παρημένω ἧπαρ ἔκειρον,</l>
    <l>δέρτρον ἔσω δύνοντες· ὁ δ' οὐκ ἀπαμύνετο χερσί.</l>
    <l>Λητὼ γὰρ ἕλκησε, Διὸς κυδρὴν παράκοιτιν,</l>
    <l>Πυθώδ' ἐρχομένην διὰ καλλιχόρου Πανοπῆος.</l>
    <l>καὶ μὴν Τάνταλον εἰσεῖδον χαλέπ' ἄλγε' ἔχοντα,</l>
    <l>ἑσταότ' ἐν λίμνῃ· ἡ δὲ προσέπλαζε γενείῳ.</l>
    <l>στεῦτο δὲ διψάων, πιέειν δ' οὐκ εἶχεν ἑλέσθαι·</l>
    <l>ὁσσάκι γὰρ κύψει' ὁ γέρων πιέειν μενεαίνων,</l>
    <l>τοσσάχ' ὕδωρ ἀπολέσκετ' ἀναβροχέν, ἀμφὶ δὲ ποσσὶ</l>
    <l>γαῖα μέλαινα φάνεσκε, καταζήνασκε δὲ δαίμων.</l>
    <l>δένδρεα δ' ὑψιπέτηλα κατὰ κρῆθεν χέε καρπόν,</l>
    <l>ὄγχναι καὶ ῥοιαὶ καὶ μηλέαι ἀγλαόκαρποι</l>
    <l>συκέαι τε γλυκεραὶ καὶ ἐλαῖαι τηλεθόωσαι·</l>
    <l>τῶν ὁπότ' ἰθύσει' ὁ γέρων ἐπὶ χερσὶ μάσασθαι,</l>
    <l>τὰς δ' ἄνεμος ῥίπτασκε ποτὶ νέφεα σκιόεντα.</l>
    <l>καὶ μὴν Σίσυφον εἰσεῖδον κρατέρ' ἄλγε' ἔχοντα,</l>
    <l>λᾶαν βαστάζοντα πελώριον ἀμφοτέρῃσιν.</l>
    <l>ἦ τοι ὁ μὲν σκηριπτόμενος χερσίν τε ποσίν τε</l>
    <l>λᾶαν ἄνω ὤθεσκε ποτὶ λόφον· ἀλλ' ὅτε μέλλοι</l>
    <l>ἄκρον ὑπερβαλέειν, τότ' ἀποστρέψασκε Κραταιΐς·</l>
    <l>αὖτις ἔπειτα πέδονδε κυλίνδετο λᾶας ἀναιδής.</l>
    <l>αὐτὰρ ὅ γ' ἂψ ὤσασκε τιταινόμενος, κατὰ δ' ἱδρὼς</l>
    <l>ἔῤῥεεν ἐκ μελέων, κονίη δ' ἐκ κρατὸς ὀρώρει.</l>
    <l>τὸν δὲ μέτ' εἰσενόησα βίην Ἡρακληείην,</l>
    <l>εἴδωλον· αὐτὸς δὲ μετ' ἀθανάτοισι θεοῖσι</l>
    <l>τέρπεται ἐν θαλίῃς καὶ ἔχει καλλίσφυρον Ἥβην,</l>
    <l>παῖδα Διὸς μεγάλοιο καὶ Ἥρης χρυσοπεδίλου.</l>
    <l>ἀμφὶ δέ μιν κλαγγὴ νεκύων ἦν οἰωνῶν ὥς,</l>
    <l>πάντοσ' ἀτυζομένων· ὁ δ' ἐρεμνῇ νυκτὶ ἐοικώς,</l>
    <l>γυμνὸν τόξον ἔχων καὶ ἐπὶ νευρῆφιν ὀϊστόν,</l>
    <l>δεινὸν παπταίνων, αἰεὶ βαλέοντι ἐοικώς.</l>
    <l>σμερδαλέος δέ οἱ ἀμφὶ περὶ στήθεσσιν ἀορτὴρ</l>
    <l>χρύσεος ἦν τελαμών, ἵνα θέσκελα ἔργα τέτυκτο,</l>
    <l>ἄρκτοι τ' ἀγρότεροί τε σύες χαροποί τε λέοντες,</l>
    <l>ὑσμῖναί τε μάχαι τε φόνοι τ' ἀνδροκτασίαι τε.</l>
    <l>μὴ τεχνησάμενος μηδ' ἄλλο τι τεχνήσαιτο,</l>
    <l>ὃς κεῖνον τελαμῶνα ἑῇ ἐγκάτθετο τέχνῃ.</l>
    <l>ἔγνω δ' αἶψ' ἐμὲ κεῖνος, ἐπεὶ ἴδεν ὀφθαλμοῖσι,</l>
    <l>καί μ' ὀλοφυρόμενος ἔπεα πτερόεντα προσηύδα·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>ἆ δείλ', ἦ τινὰ καὶ σὺ κακὸν μόρον ἡγηλάζεις,</l>
    <l>ὅν περ ἐγὼν ὀχέεσκον ὑπ' αὐγὰς ἠελίοιο.</l>
    <l>Ζηνὸς μὲν πάϊς ἦα Κρονίονος, αὐτὰρ ὀϊζὺν</l>
    <l>εἶχον ἀπειρεσίην· μάλα γὰρ πολὺ χείρονι φωτὶ</l>
    <l>δεδμήμην, ὁ δέ μοι χαλεποὺς ἐπετέλλετ' ἀέθλους.</l>
    <l>καί ποτέ μ' ἐνθάδ' ἔπεμψε κύν' ἄξοντ'· οὐ γὰρ ἔτ' ἄλλον</l>
    <l>φράζετο τοῦδέ γέ μοι κρατερώτερον εἶναι ἄεθλον.</l>
    <l>τὸν μὲν ἐγὼν ἀνένεικα καὶ ἤγαγον ἐξ Ἀΐδαο·</l>
    <l>Ἑρμείας δέ μ' ἔπεμπεν ἰδὲ γλαυκῶπις Ἀθήνη.’</l>
    <l>ὣς εἰπὼν ὁ μὲν αὖτις ἔβη δόμον Ἄϊδος εἴσω,</l>
    <l>αὐτὰρ ἐγὼν αὐτοῦ μένον ἔμπεδον, εἴ τις ἔτ' ἔλθοι</l>
    <l>ἀνδρῶν ἡρώων, οἳ δὴ τὸ πρόσθεν ὄλοντο.</l>
    <l>καί νύ κ' ἔτι προτέρους ἴδον ἀνέρας, οὓς ἔθελόν περ,</l>
    <l>Θησέα Πειρίθοόν τε, θεῶν ἐρικυδέα τέκνα·</l>
    <l>ἀλλὰ πρὶν ἐπὶ ἔθνε' ἀγείρετο μυρία νεκρῶν</l>
    <l>ἠχῇ θεσπεσίῃ· ἐμὲ δὲ χλωρὸν δέος ᾕρει,</l>
    <l>μή μοι Γοργείην κεφαλὴν δεινοῖο πελώρου</l>
    <l>ἐξ Ἄϊδος πέμψειεν ἀγαυὴ Περσεφόνεια.</l>
    <l>αὐτίκ' ἔπειτ' ἐπὶ νῆα κιὼν ἐκέλευον ἑταίρους</l>
    <l>αὐτούς τ' ἀμβαίνειν ἀνά τε πρυμνήσια λῦσαι·</l>
    <l>οἱ δ' αἶψ' εἴσβαινον καὶ ἐπὶ κληῖσι καθῖζον.</l>
    <l>τὴν δὲ κατ' Ὠκεανὸν ποταμὸν φέρε κῦμα ῥόοιο,</l>
    <l>πρῶτα μὲν εἰρεσίῃ, μετέπειτα δὲ κάλλιμος οὖρος.</l>
  </verse>
  <chapter label="Ῥαψωδία μ">Ῥαψωδία μ</chapter>
  <verse ln="1">
    <l>Αὐτὰρ ἐπεὶ ποταμοῖο λίπεν ῥόον Ὠκεανοῖο</l>
    <l>νηῦς, ἀπὸ δ' ἵκετο κῦμα θαλάσσης εὐρυπόροιο</l>
    <l>νῆσόν τ' Αἰαίην, ὅθι τ' Ἠοῦς ἠριγενείης</l>
    <l>οἰκία καὶ χοροί εἰσι καὶ ἀντολαὶ Ἠελίοιο,</l>
    <l>νῆα μὲν ἔνθ' ἐλθόντες ἐκέλσαμεν ἐν ψαμάθοισιν,</l>
    <l>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης·</l>
    <l>ἔνθα δ' ἀποβρίξαντες ἐμείναμεν Ἠῶ δῖαν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>δὴ τότ' ἐγὼν ἑτάρους προΐην ἐς δώματα Κίρκης</l>
    <l>οἰσέμεναι νεκρὸν Ἐλπήνορα τεθνηῶτα.</l>
    <l>φιτροὺς δ' αἶψα ταμόντες, ὅθ' ἀκροτάτη πρόεχ' ἀκτή,</l>
    <l>θάπτομεν ἀχνύμενοι, θαλερὸν κατὰ δάκρυ χέοντες.</l>
    <l>αὐτὰρ ἐπεὶ νεκρός τ' ἐκάη καὶ τεύχεα νεκροῦ,</l>
    <l>τύμβον χεύαντες καὶ ἐπὶ στήλην ἐρύσαντες</l>
    <l>πήξαμεν ἀκροτάτῳ τύμβῳ εὐῆρες ἐρετμόν.</l>
    <l>ἡμεῖς μὲν τὰ ἕκαστα διείπομεν· οὐδ' ἄρα Κίρκην</l>
    <l>ἐξ Ἀΐδεω ἐλθόντες ἐλήθομεν, ἀλλὰ μάλ' ὦκα</l>
    <l>ἦλθ' ἐντυναμένη· ἅμα δ' ἀμφίπολοι φέρον αὐτῇ</l>
    <l>σῖτον καὶ κρέα πολλὰ καὶ αἴθοπα οἶνον ἐρυθρόν.</l>
    <l>ἡ δ' ἐν μέσσῳ στᾶσα μετηύδα δῖα θεάων·</l>
    <l>‘σχέτλιοι, οἳ ζώοντες ὑπήλθετε δῶμ' Ἀΐδαο,</l>
    <l>δισθανέες, ὅτε τ' ἄλλοι ἅπαξ θνῄσκουσ' ἄνθρωποι.</l>
    <l>ἀλλ' ἄγετ' ἐσθίετε βρώμην καὶ πίνετε οἶνον</l>
    <l>αὖθι πανημέριοι· ἅμα δ' ἠόϊ φαινομένηφι</l>
    <l>πλεύσεσθ'· αὐτὰρ ἐγὼ δείξω ὁδὸν ἠδὲ ἕκαστα</l>
    <l>σημανέω, ἵνα μή τι κακοῤῥαφίῃ ἀλεγεινῇ</l>
    <l>ἢ ἁλὸς ἢ ἐπὶ γῆς ἀλγήσετε πῆμα παθόντες.’</l>
    <l>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.</l>
    <l>ὣς τότε μὲν πρόπαν ἦμαρ ἐς ἠέλιον καταδύντα</l>
    <l>ἥμεθα δαινύμενοι κρέα τ' ἄσπετα καὶ μέθυ ἡδύ·</l>
    <l>ἦμος δ' ἠέλιος κατέδυ καὶ ἐπὶ κνέφας ἦλθεν,</l>
    <l>οἱ μὲν κοιμήσαντο παρὰ πρυμνήσια νηός,</l>
    <l>ἡ δ' ἐμὲ χειρὸς ἑλοῦσα φίλων ἀπονόσφιν ἑταίρων</l>
    <l>εἷσέ τε καὶ προσέλεκτο καὶ ἐξερέεινεν ἕκαστα·</l>
    <l>αὐτὰρ ἐγὼ τῇ πάντα κατὰ μοῖραν κατέλεξα.</l>
    <l>καὶ τότε δή μ' ἐπέεσσι προσηύδα πότνια Κίρκη·</l>
    <l>‘ταῦτα μὲν οὕτω πάντα πεπείρανται, σὺ δ' ἄκουσον,</l>
    <l>ὥς τοι ἐγὼν ἐρέω, μνήσει δέ σε καὶ θεὸς αὐτός.</l>
    <l>Σειρῆνας μὲν πρῶτον ἀφίξεαι, αἵ ῥά τε πάντας</l>
    <l>ἀνθρώπους θέλγουσιν, ὅτίς σφεας εἰσαφίκηται.</l>
    <l>ὅς τις ἀϊδρείῃ πελάσῃ καὶ φθόγγον ἀκούσῃ</l>
    <l>Σειρήνων, τῷ δ' οὔ τι γυνὴ καὶ νήπια τέκνα</l>
    <l>οἴκαδε νοστήσαντι παρίσταται οὐδὲ γάνυνται,</l>
    <l>ἀλλά τε Σειρῆνες λιγυρῇ θέλγουσιν ἀοιδῇ,</l>
    <l>ἥμεναι ἐν λειμῶνι· πολὺς δ' ἀμφ' ὀστεόφιν θὶς</l>
    <l>ἀνδρῶν πυθομένων, περὶ δὲ ῥινοὶ μινύθουσιν.</l>
    <l>ἀλλὰ παρὲξ ἐλάαν, ἐπὶ δ' οὔατ' ἀλεῖψαι ἑταίρων</l>
    <l>κηρὸν δεψήσας μελιηδέα, μή τις ἀκούσῃ</l>
    <l>τῶν ἄλλων· ἀτὰρ αὐτὸς ἀκουέμεν αἴ κ' ἐθέλῃσθα,</l>
    <l>δησάντων σ' ἐν νηῒ θοῇ χεῖράς τε πόδας τε</l>
    <l>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω,</l>
    <l>ὄφρα κε τερπόμενος ὄπ' ἀκούσῃς Σειρήνοιϊν.</l>
    <l>εἰ δέ κε λίσσηαι ἑτάρους λῦσαί τε κελεύῃς,</l>
    <l>οἱ δέ σ' ἔτι πλεόνεσσι τότ' ἐν δεσμοῖσι διδέντων.</l>
    <l>αὐτὰρ ἐπὴν δὴ τάς γε παρὲξ ἐλάσωσιν ἑταῖροι,</l>
    <l>ἔνθα τοι οὐκέτ' ἔπειτα διηνεκέως ἀγορεύσω,</l>
    <l>ὁπποτέρῃ δή τοι ὁδὸς ἔσσεται, ἀλλὰ καὶ αὐτὸς</l>
    <l>θυμῷ βουλεύειν· ἐρέω δέ τοι ἀμφοτέρωθεν.</l>
    <l>ἔνθεν μὲν γὰρ πέτραι ἐπηρεφέες, προτὶ δ' αὐτὰς</l>
    <l>κῦμα μέγα ῥοχθεῖ κυανώπιδος Ἀμφιτρίτης·</l>
    <l>Πλαγκτὰς δή τοι τάς γε θεοὶ μάκαρες καλέουσι.</l>
    <l>τῇ μέν τ' οὐδὲ ποτητὰ παρέρχεται οὐδὲ πέλειαι</l>
    <l>τρήρωνες, ταί τ' ἀμβροσίην Διὶ πατρὶ φέρουσιν,</l>
    <l>ἀλλά τε καὶ τῶν αἰὲν ἀφαιρεῖται λὶς πέτρη·</l>
    <l>ἀλλ' ἄλλην ἐνίησι πατὴρ ἐναρίθμιον εἶναι.</l>
    <l>τῇ δ' οὔ πώ τις νηῦς φύγεν ἀνδρῶν, ἥ τις ἵκηται,</l>
    <l>ἀλλά θ' ὁμοῦ πίνακάς τε νεῶν καὶ σώματα φωτῶν</l>
    <l>κύμαθ' ἁλὸς φορέουσι πυρός τ' ὀλοοῖο θύελλαι.</l>
    <l>οἴη δὴ κείνῃ γε παρέπλω ποντοπόρος νηῦς</l>
    <l>Ἀργὼ πᾶσι μέλουσα, παρ' Αἰήταο πλέουσα·</l>
    <l>καί νύ κε τὴν ἔνθ' ὦκα βάλεν μεγάλας ποτὶ πέτρας,</l>
    <l>ἀλλ' Ἥρη παρέπεμψεν, ἐπεὶ φίλος ἦεν Ἰήσων.</l>
    <l>οἱ δὲ δύω σκόπελοι ὁ μὲν οὐρανὸν εὐρὺν ἱκάνει</l>
    <l>ὀξείῃ κορυφῇ, νεφέλη δέ μιν ἀμφιβέβηκε</l>
    <l>κυανέη· τὸ μὲν οὔ ποτ' ἐρωεῖ, οὐδέ ποτ' αἴθρη</l>
    <l>κείνου ἔχει κορυφὴν οὔτ' ἐν θέρει οὔτ' ἐν ὀπώρῃ·</l>
    <l>οὐδέ κεν ἀμβαίη βροτὸς ἀνὴρ οὐδ' ἐπιβαίη,</l>
    <l>οὐδ' εἴ οἱ χεῖρές γε ἐείκοσι καὶ πόδες εἶεν·</l>
    <l>πέτρη γὰρ λίς ἐστι, περιξέστῃ ἐϊκυῖα.</l>
    <l>μέσσῳ δ' ἐν σκοπέλῳ ἐστὶ σπέος ἠεροειδές,</l>
    <l>πρὸς ζόφον εἰς Ἔρεβος τετραμμένον, ᾗ περ ἂν ὑμεῖς</l>
    <l>νῆα παρὰ γλαφυρὴν ἰθύνετε, φαίδιμ' Ὀδυσσεῦ.</l>
    <l>οὐδέ κεν ἐκ νηὸς γλαφυρῆς αἰζήϊος ἀνὴρ</l>
    <l>τόξῳ ὀϊστεύσας κοῖλον σπέος εἰσαφίκοιτο.</l>
    <l>ἔνθα δ' ἐνὶ Σκύλλη ναίει δεινὸν λελακυῖα.</l>
    <l>τῆς ἦ τοι φωνὴ μὲν ὅση σκύλακος νεογιλλῆς</l>
    <l>γίνεται, αὐτὴ δ' αὖτε πέλωρ κακόν· οὐδέ κέ τίς μιν</l>
    <l>γηθήσειεν ἰδών, οὐδ' εἰ θεὸς ἀντιάσειε.</l>
    <l>τῆς ἦ τοι πόδες εἰσὶ δυώδεκα πάντες ἄωροι,</l>
    <l>ἓξ δέ τέ οἱ δειραὶ περιμήκεες, ἐν δὲ ἑκάστῃ</l>
    <l>σμερδαλέη κεφαλή, ἐν δὲ τρίστοιχοι ὀδόντες,</l>
    <l>πυκνοὶ καὶ θαμέες, πλεῖοι μέλανος θανάτοιο.</l>
    <l>μέσση μέν τε κατὰ σπείους κοίλοιο δέδυκεν,</l>
    <l>ἔξω δ' ἐξίσχει κεφαλὰς δεινοῖο βερέθρου·</l>
    <l>αὐτοῦ δ' ἰχθυάᾳ, σκόπελον περιμαιμώωσα,</l>
    <l>δελφῖνάς τε κύνας τε καὶ εἴ ποθι μεῖζον ἕλῃσι</l>
    <l>κῆτος, ἃ μυρία βόσκει ἀγάστονος Ἀμφιτρίτη.</l>
    <l>τῇ δ' οὔ πώ ποτε ναῦται ἀκήριοι εὐχετόωνται</l>
    <l>παρφυγέειν σὺν νηΐ· φέρει δέ τε κρατὶ ἑκάστῳ</l>
    <l>φῶτ' ἐξαρπάξασα νεὸς κυανοπρῴροιο.</l>
    <l>τὸν δ' ἕτερον σκόπελον χθαμαλώτερον ὄψει, Ὀδυσσεῦ,</l>
    <l>πλησίον ἀλλήλων· καί κεν διοϊστεύσειας.</l>
    <l>τῷ δ' ἐν ἐρινεός ἐστι μέγας, φύλλοισι τεθηλώς·</l>
    <l>τῷ δ' ὑπὸ δῖα Χάρυβδις ἀναῤῥυβδεῖ μέλαν ὕδωρ.</l>
    <l>τρὶς μὲν γάρ τ' ἀνίησιν ἐπ' ἤματι, τρὶς δ' ἀναρυβδεῖ,</l>
    <l>δεινόν· μὴ σύ γε κεῖθι τύχοις, ὅτε ῥυβδήσειεν·</l>
    <l>οὐ γάρ κεν ῥύσαιτό σ' ὑπὲκ κακοῦ οὐδ' ἐνοσίχθων.</l>
    <l>ἀλλὰ μάλα Σκύλλης σκοπέλῳ πεπλημένος ὦκα</l>
    <l>νῆα παρὲξ ἐλάαν, ἐπεὶ ἦ πολὺ φέρτερόν ἐστιν</l>
    <l>ἓξ ἑτάρους ἐν νηῒ ποθήμεναι ἢ ἅμα πάντας.’</l>
    <l>ὣς ἔφατ', αὐτὰρ ἐγώ μιν ἀτυζόμενος προσέειπον·</l>
    <l>‘εἰ δ' ἄγε δή μοι τοῦτο, θεά, νημερτὲς ἐνίσπες,</l>
    <l>εἴ πως τὴν ὀλοὴν μὲν ὑπεκπροφύγοιμι Χάρυβδιν,</l>
    <l>τὴν δέ κ' ἀμυναίμην, ὅτε μοι σίνοιτό γ' ἑταίρους.’</l>
    <l>ὣς ἐφάμην, ἡ δ' αὐτίκ' ἀμείβετο δῖα θεάων·</l>
    <l>‘σχέτλιε, καὶ δὴ αὖ τοι πολεμήϊα ἔργα μέμηλε</l>
    <l>καὶ πόνος, οὐδὲ θεοῖσιν ὑπείξεαι ἀθανάτοισιν;</l>
    <l>ἡ δέ τοι οὐ θνητή, ἀλλ' ἀθάνατον κακόν ἐστι,</l>
    <l>δεινόν τ' ἀργαλέον τε καὶ ἄγριον οὐδὲ μαχητόν·</l>
    <l>οὐδέ τις ἔστ' ἀλκή· φυγέειν κάρτιστον ἀπ' αὐτῆς.</l>
    <l>ἢν γὰρ δηθύνῃσθα κορυσσόμενος παρὰ πέτρῃ,</l>
    <l>δείδω μή σ' ἐξαῦτις ἐφορμηθεῖσα κίχῃσι</l>
    <l>τόσσῃσιν κεφαλῇσι, τόσους δ' ἐκ φῶτας ἕληται.</l>
    <l>ἀλλὰ μάλα σφοδρῶς ἐλάαν, βωστρεῖν δὲ Κράταιϊν,</l>
    <l>μητέρα τῆς Σκύλλης, ἥ μιν τέκε πῆμα βροτοῖσιν·</l>
    <l>ἥ μιν ἔπειτ' ἀποπαύσει ἐς ὕστερον ὁρμηθῆναι.</l>
    <l>Θρινακίην δ' ἐς νῆσον ἀφίξεαι· ἔνθα δὲ πολλαὶ</l>
    <l>βόσκοντ' Ἠελίοιο βόες καὶ ἴφια μῆλα.</l>
    <l>ἑπτὰ βοῶν ἀγέλαι, τόσα δ' οἰῶν πώεα καλά,</l>
    <l>πεντήκοντα δ' ἕκαστα. γόνος δ' οὐ γίνεται αὐτῶν,</l>
    <l>οὐδέ ποτε φθινύθουσι. θεαὶ δ' ἐπιποιμένες εἰσί,</l>
    <l>νύμφαι ἐϋπλόκαμοι, Φαέθουσά τε Λαμπετίη τε,</l>
    <l>ἃς τέκεν Ἠελίῳ Ὑπερίονι δῖα Νέαιρα.</l>
    <l>τὰς μὲν ἄρα θρέψασα τεκοῦσά τε πότνια μήτηρ</l>
    <l>Θρινακίην ἐς νῆσον ἀπῴκισε τηλόθι ναίειν,</l>
    <l>μῆλα φυλασσέμεναι πατρώϊα καὶ ἕλικας βοῦς.</l>
    <l>τὰς εἰ μέν κ' ἀσινέας ἐάᾳς νόστου τε μέδηαι,</l>
    <l>ἦ τ' ἂν ἔτ' εἰς Ἰθάκην, κακά περ πάσχοντες, ἵκοισθε·</l>
    <l>εἰ δέ κε σίνηαι, τότε τοι τεκμαίρομ' ὄλεθρον</l>
    <l>νηΐ τε καὶ ἑτάροισ'. αὐτὸς δ' εἴ πέρ κεν ἀλύξῃς,</l>
    <l>ὀψὲ κακῶς νεῖαι, ὀλέσας ἄπο πάντας ἑταίρους.’</l>
    <l>ὣς ἔφατ', αὐτίκα δὲ χρυσόθρονος ἤλυθεν Ἠώς.</l>
    <l>ἡ μὲν ἔπειτ' ἀνὰ νῆσον ἀπέστιχε δῖα θεάων·</l>
    <l>αὐτὰρ ἐγὼν ἐπὶ νῆα κιὼν ὤτρυνον ἑταίρους</l>
    <l>αὐτούς τ' ἀμβαίνειν ἀνά τε πρυμνήσια λῦσαι.</l>
    <l>οἱ δ' αἶψ' εἴσβαινον καὶ ἐπὶ κληῖσι καθῖζον,</l>
    <l>ἑξῆς δ' ἑζόμενοι πολιὴν ἅλα τύπτον ἐρετμοῖς.</l>
    <l>ἡμῖν δ' αὖ κατόπισθε νεὸς κυανοπρῴροιο</l>
    <l>ἴκμενον οὖρον ἵει πλησίστιον, ἐσθλὸν ἑταῖρον,</l>
    <l>Κίρκη ἐϋπλόκαμος, δεινὴ θεὸς αὐδήεσσα.</l>
    <l>αὐτίκα δ' ὅπλα ἕκαστα πονησάμενοι κατὰ νῆα</l>
    <l>ἥμεθα· τὴν δ' ἄνεμός τε κυβερνήτης τ' ἴθυνε.</l>
    <l>δὴ τότ' ἐγὼν ἑτάροισι μετηύδων ἀχνύμενος κῆρ·</l>
    <l>‘ὦ φίλοι, οὐ γὰρ χρὴ ἕνα ἴδμεναι οὐδὲ δύ' οἴους</l>
    <l>θέσφαθ', ἅ μοι Κίρκη μυθήσατο, δῖα θεάων·</l>
    <l>ἀλλ' ἐρέω μὲν ἐγών, ἵνα εἰδότες ἠὲ θάνωμεν</l>
    <l>ἤ κεν ἀλευάμενοι θάνατον καὶ κῆρα φύγοιμεν.</l>
    <l>Σειρήνων μὲν πρῶτον ἀνώγει θεσπεσιάων</l>
    <l>φθόγγον ἀλεύασθαι καὶ λειμῶν' ἀνθεμόεντα.</l>
    <l>οἶον ἔμ' ἠνώγει ὄπ' ἀκουέμεν· ἀλλά με δεσμῷ</l>
    <l>δήσατ' ἐν ἀργαλέῳ, ὄφρ' ἔμπεδον αὐτόθι μίμνω,</l>
    <l>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω.</l>
    <l>εἰ δέ κε λίσσωμαι ὑμέας λῦσαί τε κελεύω,</l>
    <l>ὑμεῖς δὲ πλεόνεσσι τότ' ἐν δεσμοῖσι πιέζειν.’</l>
    <l>ἦ τοι ἐγὼ τὰ ἕκαστα λέγων ἑτάροισι πίφαυσκον·</l>
    <l>τόφρα δὲ καρπαλίμως ἐξίκετο νηῦς ἐϋεργὴς</l>
    <l>νῆσον Σειρήνοιϊν· ἔπειγε γὰρ οὖρος ἀπήμων.</l>
    <l>αὐτίκ' ἔπειτ' ἄνεμος μὲν ἐπαύσατο ἠδὲ γαλήνη</l>
    <l>ἔπλετο νηνεμίη, κοίμησε δὲ κύματα δαίμων.</l>
    <l>ἀνστάντες δ' ἕταροι νεὸς ἱστία μηρύσαντο,</l>
    <l>καὶ τὰ μὲν ἐν νηῒ γλαφυρῇ θέσαν, οἱ δ' ἐπ' ἐρετμὰ</l>
    <l>ἑζόμενοι λεύκαινον ὕδωρ ξεστῇσ' ἐλάτῃσιν.</l>
    <l>αὐτὰρ ἐγὼ κηροῖο μέγαν τροχὸν ὀξέϊ χαλκῷ</l>
    <l>τυτθὰ διατμήξας χερσὶ στιβαρῇσι πίεζον·</l>
    <l>αἶψα δ' ἰαίνετο κηρός, ἐπεὶ κέλετο μεγάλη ἲς</l>
    <l>Ἠελίου τ' αὐγὴ Ὑπεριονίδαο ἄνακτος·</l>
    <l>ἑξείης δ' ἑτάροισιν ἐπ' οὔατα πᾶσιν ἄλειψα.</l>
    <l>οἱ δ' ἐν νηΐ μ' ἔδησαν ὁμοῦ χεῖράς τε πόδας τε</l>
    <l>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνῆπτον·</l>
    <l>αὐτοὶ δ' ἑζόμενοι πολιὴν ἅλα τύπτον ἐρετμοῖς.</l>
    <l>ἀλλ' ὅτε τόσσον ἀπῆμεν, ὅσον τε γέγωνε βοήσας,</l>
    <l>ῥίμφα διώκοντες, τὰς δ' οὐ λάθεν ὠκύαλος νηῦς</l>
    <l>ἐγγύθεν ὀρνυμένη, λιγυρὴν δ' ἔντυνον ἀοιδήν·</l>
    <l>‘δεῦρ' ἄγ' ἰών, πολύαιν' Ὀδυσεῦ, μέγα κῦδος Ἀχαιῶν,</l>
    <l>νῆα κατάστησον, ἵνα νωϊτέρην ὄπ' ἀκούσῃς.</l>
    <l>οὐ γάρ πώ τις τῇδε παρήλασε νηῒ μελαίνῃ,</l>
    <l>πρίν γ' ἡμέων μελίγηρυν ἀπὸ στομάτων ὄπ' ἀκοῦσαι,</l>
    <l>ἀλλ' ὅ γε τερψάμενος νεῖται καὶ πλείονα εἰδώς.</l>
    <l>ἴδμεν γάρ τοι πάνθ', ὅσ' ἐνὶ Τροίῃ εὐρείῃ</l>
    <l>Ἀργεῖοι Τρῶές τε θεῶν ἰότητι μόγησαν,</l>
    <l>ἴδμεν δ' ὅσσα γένηται ἐπὶ χθονὶ πουλυβοτείρῃ.’</l>
    <l>ὣς φάσαν ἱεῖσαι ὄπα κάλλιμον· αὐτὰρ ἐμὸν κῆρ</l>
    <l>ἤθελ' ἀκουέμεναι, λῦσαί τ' ἐκέλευον ἑταίρους</l>
    <l>ὀφρύσι νευστάζων· οἱ δὲ προπεσόντες ἔρεσσον.</l>
    <l>αὐτίκα δ' ἀνστάντες Περιμήδης Εὐρύλοχός τε</l>
    <l>πλείοσί μ' ἐν δεσμοῖσι δέον μᾶλλόν τε πίεζον.</l>
    <l>αὐτὰρ ἐπεὶ δὴ τάς γε παρήλασαν οὐδ' ἔτ' ἔπειτα</l>
    <l>φθόγγον Σειρήνων ἠκούομεν οὐδέ τ' ἀοιδήν,</l>
    <l>αἶψ' ἀπὸ κηρὸν ἕλοντο ἐμοὶ ἐρίηρες ἑταῖροι,</l>
    <l>ὅν σφιν ἐπ' ὠσὶν ἄλειψ', ἐμέ τ' ἐκ δεσμῶν ἀνέλυσαν.</l>
    <l>ἀλλ' ὅτε δὴ τὴν νῆσον ἐλείπομεν, αὐτίκ' ἔπειτα</l>
    <l>καπνὸν καὶ μέγα κῦμα ἴδον καὶ δοῦπον ἄκουσα.</l>
    <l>τῶν δ' ἄρα δεισάντων ἐκ χειρῶν ἔπτατ' ἐρετμά,</l>
    <l>βόμβησαν δ' ἄρα πάντα κατὰ ῥόον· ἔσχετο δ' αὐτοῦ</l>
    <l>νηῦς, ἐπεὶ οὐκέτ' ἐρετμὰ προήκεα χερσὶν ἔπειγον.</l>
    <l>αὐτὰρ ἐγὼ διὰ νηὸς ἰὼν ὤτρυνον ἑταίρους</l>
    <l>μειλιχίοισ' ἐπέεσσι παρασταδὸν ἄνδρα ἕκαστον·</l>
    <l>‘ὦ φίλοι, οὐ γάρ πώ τι κακῶν ἀδαήμονές εἰμεν·</l>
    <l>οὐ μὲν δὴ τόδε μεῖζον ἔπι κακόν, ἢ ὅτε Κύκλωψ</l>
    <l>εἴλει ἐνὶ σπῆϊ γλαφυρῷ κρατερῆφι βίηφιν·</l>
    <l>ἀλλὰ καὶ ἔνθεν ἐμῇ ἀρετῇ βουλῇ τε νόῳ τε</l>
    <l>ἐκφύγομεν, καί που τῶνδε μνήσεσθαι ὀΐω.</l>
    <l>νῦν δ' ἄγεθ', ὡς ἂν ἐγὼ εἴπω, πειθώμεθα πάντες.</l>
    <l>ὑμεῖς μὲν κώπῃσιν ἁλὸς ῥηγμῖνα βαθεῖαν</l>
    <l>τύπτετε κληΐδεσσιν ἐφήμενοι, αἴ κέ ποθι Ζεὺς</l>
    <l>δώῃ τόνδε γ' ὄλεθρον ὑπεκφυγέειν καὶ ἀλύξαι·</l>
    <l>σοὶ δέ, κυβερνῆθ', ὧδ' ἐπιτέλλομαι· ἀλλ' ἐνὶ θυμῷ</l>
    <l>βάλλευ, ἐπεὶ νηὸς γλαφυρῆς οἰήϊα νωμᾷς·</l>
    <l>τούτου μὲν καπνοῦ καὶ κύματος ἐκτὸς ἔεργε</l>
    <l>νῆα, σὺ δὲ σκοπέλου ἐπιμαίεο, μή σε λάθῃσι</l>
    <l>κεῖσ' ἐξορμήσασα καὶ ἐς κακὸν ἄμμε βάλῃσθα.’</l>
    <l>ὣς ἐφάμην, οἱ δ' ὦκα ἐμοῖσ' ἐπέεσσι πίθοντο.</l>
    <l>Σκύλλην δ' οὐκέτ' ἐμυθεόμην, ἄπρηκτον ἀνίην,</l>
    <l>μή πώς μοι δείσαντες ἀπολλήξειαν ἑταῖροι</l>
    <l>εἰρεσίης, ἐντὸς δὲ πυκάζοιεν σφέας αὐτούς.</l>
    <l>καὶ τότε δὴ Κίρκης μὲν ἐφημοσύνης ἀλεγεινῆς</l>
    <l>λανθανόμην, ἐπεὶ οὔ τί μ' ἀνώγει θωρήσσεσθαι·</l>
    <l>αὐτὰρ ἐγὼ καταδὺς κλυτὰ τεύχεα καὶ δύο δοῦρε</l>
    <l>μάκρ' ἐν χερσὶν ἑλὼν εἰς ἴκρια νηὸς ἔβαινον</l>
    <l>πρῴρης· ἔνθεν γάρ μιν ἐδέγμην πρῶτα φανεῖσθαι</l>
    <l>Σκύλλην πετραίην, ἥ μοι φέρε πῆμ' ἑτάροισιν.</l>
    <l>οὐδέ πῃ ἀθρῆσαι δυνάμην· ἔκαμον δέ μοι ὄσσε</l>
    <l>πάντῃ παπταίνοντι πρὸς ἠεροειδέα πέτρην.</l>
    <l>ἡμεῖς μὲν στεινωπὸν ἀνεπλέομεν γοόωντες·</l>
    <l>ἔνθεν γὰρ Σκύλλη, ἑτέρωθι δὲ δῖα Χάρυβδις</l>
    <l>δεινὸν ἀνεῤῥύβδησε θαλάσσης ἁλμυρὸν ὕδωρ.</l>
    <l>ἦ τοι ὅτ' ἐξεμέσειε, λέβης ὣς ἐν πυρὶ πολλῷ</l>
    <l>πᾶσ' ἀναμορμύρεσκε κυκωμένη· ὑψόσε δ' ἄχνη</l>
    <l>ἄκροισι σκοπέλοισιν ἐπ' ἀμφοτέροισιν ἔπιπτεν.</l>
    <l>ἀλλ' ὅτ' ἀναβρόξειε θαλάσσης ἁλμυρὸν ὕδωρ,</l>
    <l>πᾶσ' ἔντοσθε φάνεσκε κυκωμένη, ἀμφὶ δὲ πέτρη</l>
    <l>δεινὸν βεβρύχει, ὑπένερθε δὲ γαῖα φάνεσκε</l>
    <l>ψάμμῳ κυανέη· τοὺς δὲ χλωρὸν δέος ᾕρει.</l>
    <l>ἡμεῖς μὲν πρὸς τὴν ἴδομεν δείσαντες ὄλεθρον·</l>
    <l>τόφρα δέ μοι Σκύλλη γλαφυρῆς ἐκ νηὸς ἑταίρους</l>
    <l>ἓξ ἕλεθ', οἳ χερσίν τε βίηφί τε φέρτατοι ἦσαν.</l>
    <l>σκεψάμενος δ' ἐς νῆα θοὴν ἅμα καὶ μεθ' ἑταίρους</l>
    <l>ἤδη τῶν ἐνόησα πόδας καὶ χεῖρας ὕπερθεν</l>
    <l>ὑψόσ' ἀειρομένων· ἐμὲ δὲ φθέγγοντο καλεῦντες</l>
    <l>ἐξονομακλήδην, τότε γ' ὕστατον, ἀχνύμενοι κῆρ.</l>
    <l>ὡς δ' ὅτ' ἐπὶ προβόλῳ ἁλιεὺς περιμήκεϊ ῥάβδῳ</l>
    <l>ἰχθύσι τοῖς ὀλίγοισι δόλον κατὰ εἴδατα βάλλων</l>
    <l>ἐς πόντον προΐησι βοὸς κέρας ἀγραύλοιο,</l>
    <l>ἀσπαίροντα δ' ἔπειτα λαβὼν ἔῤῥιψε θύραζε,</l>
    <l>ὣς οἵ γ' ἀσπαίροντες ἀείροντο προτὶ πέτρας.</l>
    <l>αὐτοῦ δ' εἰνὶ θύρῃσι κατήσθιε κεκλήγοντας,</l>
    <l>χεῖρας ἐμοὶ ὀρέγοντας ἐν αἰνῇ δηϊοτῆτι.</l>
    <l>οἴκτιστον δὴ κεῖνο ἐμοῖσ' ἴδον ὀφθαλμοῖσι</l>
    <l>πάντων, ὅσσ' ἐμόγησα πόρους ἁλὸς ἐξερεείνων.</l>
    <l>αὐτὰρ ἐπεὶ πέτρας φύγομεν δεινήν τε Χάρυβδιν</l>
    <l>Σκύλλην τ', αὐτίκ' ἔπειτα θεοῦ ἐς ἀμύμονα νῆσον</l>
    <l>ἱκόμεθ'· ἔνθα δ' ἔσαν καλαὶ βόες εὐρυμέτωποι,</l>
    <l>πολλὰ δὲ ἴφια μῆλ' Ὑπερίονος Ἠελίοιο.</l>
    <l>δὴ τότ' ἐγὼν ἔτι πόντῳ ἐὼν ἐν νηῒ μελαίνῃ</l>
    <l>μυκηθμοῦ τ' ἤκουσα βοῶν αὐλιζομενάων</l>
    <l>οἰῶν τε βληχήν· καί μοι ἔπος ἔμπεσε θυμῷ</l>
    <l>μάντιος ἀλαοῦ, Θηβαίου Τειρεσίαο,</l>
    <l>Κίρκης τ' Αἰαίης, ἥ μοι μάλα πόλλ' ἐπέτελλε</l>
    <l>νῆσον ἀλεύασθαι τερψιμβρότου Ἠελίοιο.</l>
    <l>δὴ τότ' ἐγὼν ἑτάροισι μετηύδων ἀχνύμενος κῆρ·</l>
    <l>‘κέκλυτέ μευ μύθων, κακά περ πάσχοντες ἑταῖροι,</l>
    <l>ὄφρ' ὕμιν εἴπω μαντήϊα Τειρεσίαο</l>
    <l>Κίρκης τ' Αἰαίης, ἥ μοι μάλα πόλλ' ἐπέτελλε</l>
    <l>νῆσον ἀλεύασθαι τερψιμβρότου Ἠελίοιο·</l>
    <l>ἔνθα γὰρ αἰνότατον κακὸν ἔμμεναι ἄμμιν ἔφασκεν.</l>
    <l>ἀλλὰ παρὲξ τὴν νῆσον ἐλαύνετε νῆα μέλαιναν.’</l>
    <l>ὣς ἐφάμην, τοῖσιν δὲ κατεκλάσθη φίλον ἦτορ.</l>
    <l>αὐτίκα δ' Εὐρύλοχος στυγερῷ μ' ἠμείβετο μύθῳ·</l>
    <l>‘σχέτλιός εἰς, Ὀδυσεῦ, περί τοι μένος, οὐδέ τι γυῖα</l>
    <l>κάμνεις· ἦ ῥά νυ σοί γε σιδήρεα πάντα τέτυκται,</l>
    <l>ὅς ῥ' ἑτάρους καμάτῳ ἀδηκότας ἠδὲ καὶ ὕπνῳ</l>
    <l>οὐκ ἐάᾳς γαίης ἐπιβήμεναι, ἔνθα κεν αὖτε</l>
    <l>νήσῳ ἐν ἀμφιρύτῃ λαρὸν τετυκοίμεθα δόρπον,</l>
    <l>ἀλλ' αὔτως διὰ νύκτα θοὴν ἀλάλησθαι ἄνωγας,</l>
    <l>νήσου ἀποπλαγχθέντας, ἐν ἠεροειδέϊ πόντῳ.</l>
    <l>ἐκ νυκτῶν δ' ἄνεμοι χαλεποί, δηλήματα νηῶν,</l>
    <l>γίνονται· πῇ κέν τις ὑπεκφύγοι αἰπὺν ὄλεθρον,</l>
    <l>ἤν πως ἐξαπίνης ἔλθῃ ἀνέμοιο θύελλα,</l>
    <l>ἢ νότου ἢ ζεφύροιο δυσαέος, οἵ τε μάλιστα</l>
    <l>νῆα διαῤῥαίουσι, θεῶν ἀέκητι ἀνάκτων;</l>
    <l>ἀλλ' ἦ τοι νῦν μὲν πειθώμεθα νυκτὶ μελαίνῃ</l>
    <l>δόρπον θ' ὁπλισόμεσθα θοῇ παρὰ νηῒ μένοντες·</l>
    <l>ἠῶθεν δ' ἀναβάντες ἐνήσομεν εὐρέϊ πόντῳ.’</l>
    <l>ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.</l>
    <l>καὶ τότε δὴ γίνωσκον, ὃ δὴ κακὰ μήδετο δαίμων,</l>
    <l>καί μιν φωνήσας ἔπεα πτερόεντα προσηύδων·</l>
    <l>‘Εὐρύλοχ', ἦ μάλα δή με βιάζετε μοῦνον ἐόντα.</l>
    <l>ἀλλ' ἄγε νῦν μοι πάντες ὀμόσσατε καρτερὸν ὅρκον·</l>
    <l>εἴ κέ τιν' ἠὲ βοῶν ἀγέλην ἢ πῶϋ μέγ' οἰῶν</l>
    <l>εὕρωμεν, μή πού τις ἀτασθαλίῃσι κακῇσιν</l>
    <l>ἢ βοῦν ἠέ τι μῆλον ἀποκτάνῃ· ἀλλὰ ἕκηλοι</l>
    <l>ἐσθίετε βρώμην, τὴν ἀθανάτη πόρε Κίρκη.’</l>
    <l>ὣς ἐφάμην, οἱ δ' αὐτίκ' ἀπώμνυον ὡς ἐκέλευον.</l>
    <l>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,</l>
    <l>στήσαμεν ἐν λιμένι γλαφυρῷ εὐεργέα νῆα</l>
    <l>ἄγχ' ὕδατος γλυκεροῖο καὶ ἐξαπέβησαν ἑταῖροι</l>
    <l>νηός, ἔπειτα δὲ δόρπον ἐπισταμένως τετύκοντο.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>μνησάμενοι δὴ ἔπειτα φίλους ἔκλαιον ἑταίρους,</l>
    <l>οὓς ἔφαγε Σκύλλη γλαφυρῆς ἐκ νηὸς ἑλοῦσα·</l>
    <l>κλαιόντεσσι δὲ τοῖσιν ἐπήλυθε νήδυμος ὕπνος.</l>
    <l>ἦμος δὲ τρίχα νυκτὸς ἔην, μετὰ δ' ἄστρα βεβήκει,</l>
    <l>ὦρσεν ἔπι ζαὴν ἄνεμον νεφεληγερέτα Ζεὺς</l>
    <l>λαίλαπι θεσπεσίῃ, σὺν δὲ νεφέεσσι κάλυψε</l>
    <l>γαῖαν ὁμοῦ καὶ πόντον· ὀρώρει δ' οὐρανόθεν νύξ.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>νῆα μὲν ὡρμίσαμεν, κοῖλον σπέος εἰσερύσαντες·</l>
    <l>ἔνθα δ' ἔσαν Νυμφέων καλοὶ χοροὶ ἠδὲ θόωκοι·</l>
    <l>καὶ τότ' ἐγὼν ἀγορὴν θέμενος μετὰ πᾶσιν ἔειπον·</l>
    <l>‘ὦ φίλοι, ἐν γὰρ νηῒ θοῇ βρῶσίς τε πόσις τε</l>
    <l>ἔστιν, τῶν δὲ βοῶν ἀπεχώμεθα, μή τι πάθωμεν·</l>
    <l>δεινοῦ γὰρ θεοῦ αἵδε βόες καὶ ἴφια μῆλα,</l>
    <l>Ἠελίου, ὃς πάντ' ἐφορᾷ καὶ πάντ' ἐπακούει.’</l>
    <l>ὣς ἐφάμην, τοῖσιν δ' ἐπεπείθετο θυμὸς ἀγήνωρ.</l>
    <l>μῆνα δὲ πάντ' ἄλληκτος ἄη νότος, οὐδέ τις ἄλλος</l>
    <l>γίνετ' ἔπειτ' ἀνέμων, εἰ μὴ εὖρός τε νότος τε.</l>
    <l>οἱ δ' εἷος μὲν σῖτον ἔχον καὶ οἶνον ἐρυθρόν,</l>
    <l>τόφρα βοῶν ἀπέχοντο λιλαιόμενοι βιότοιο·</l>
    <l>ἀλλ' ὅτε δὴ νηὸς ἐξέφθιτο ἤϊα πάντα,</l>
    <l>καὶ δὴ ἄγρην ἐφέπεσκον ἀλητεύοντες ἀνάγκῃ,</l>
    <l>ἰχθῦς ὄρνιθάς τε, φίλας ὅ τι χεῖρας ἵκοιτο,</l>
    <l>γναμπτοῖσ' ἀγκίστροισιν· ἔτειρε δὲ γαστέρα λιμός·</l>
    <l>δὴ τότ' ἐγὼν ἀνὰ νῆσον ἀπέστιχον, ὄφρα θεοῖσιν</l>
    <l>εὐξαίμην, εἴ τίς μοι ὁδὸν φήνειε νέεσθαι.</l>
    <l>ἀλλ' ὅτε δὴ διὰ νήσου ἰὼν ἤλυξα ἑταίρους,</l>
    <l>χεῖρας νιψάμενος, ὅθ' ἐπὶ σκέπας ἦν ἀνέμοιο,</l>
    <l>ἠρώμην πάντεσσι θεοῖσ', οἳ Ὄλυμπον ἔχουσιν·</l>
    <l>οἱ δ' ἄρα μοι γλυκὺν ὕπνον ἐπὶ βλεφάροισιν ἔχευαν.</l>
    <l>Εὐρύλοχος δ' ἑτάροισι κακῆς ἐξήρχετο βουλῆς·</l>
    <l>‘κέκλυτέ μευ μύθων, κακά περ πάσχοντες ἑταῖροι·</l>
    <l>πάντες μὲν στυγεροὶ θάνατοι δειλοῖσι βροτοῖσι,</l>
    <l>λιμῷ δ' οἴκτιστον θανέειν καὶ πότμον ἐπισπεῖν.</l>
    <l>ἀλλ' ἄγετ', Ἠελίοιο βοῶν ἐλάσαντες ἀρίστας</l>
    <l>ῥέξομεν ἀθανάτοισι, τοὶ οὐρανὸν εὐρὺν ἔχουσιν.</l>
    <l>εἰ δέ κεν εἰς Ἰθάκην ἀφικοίμεθα, πατρίδα γαῖαν,</l>
    <l>αἶψά κεν Ἠελίῳ Ὑπερίονι πίονα νηὸν</l>
    <l>τεύξομεν, ἐν δέ κε θεῖμεν ἀγάλματα πολλὰ καὶ ἐσθλά.</l>
    <l>εἰ δὲ χολωσάμενός τι βοῶν ὀρθοκραιράων</l>
    <l>νῆ' ἐθέλῃ ὀλέσαι, ἐπὶ δ' ἕσπωνται θεοὶ ἄλλοι,</l>
    <l>βούλομ' ἅπαξ πρὸς κῦμα χανὼν ἀπὸ θυμὸν ὀλέσσαι</l>
    <l>ἢ δηθὰ στρεύγεσθαι ἐὼν ἐν νήσῳ ἐρήμῃ.’</l>
    <l>ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι.</l>
    <l>αὐτίκα δ' Ἠελίοιο βοῶν ἐλάσαντες ἀρίστας</l>
    <l>ἐγγύθεν· - οὐ γὰρ τῆλε νεὸς κυανοπρῴροιο</l>
    <l>βοσκέσκονθ' ἕλικες καλαὶ βόες εὐρυμέτωποι· -</l>
    <l>τὰς δὲ περιστήσαντο καὶ εὐχετόωντο θεοῖσι,</l>
    <l>φύλλα δρεψάμενοι τέρενα δρυὸς ὑψικόμοιο·</l>
    <l>οὐ γὰρ ἔχον κρῖ λευκὸν ἐϋσσέλμου ἐπὶ νηός.</l>
    <l>αὐτὰρ ἐπεί ῥ' εὔξαντο καὶ ἔσφαξαν καὶ ἔδειραν,</l>
    <l>μηρούς τ' ἐξέταμον κατά τε κνίσῃ ἐκάλυψαν,</l>
    <l>δίπτυχα ποιήσαντες, ἐπ' αὐτῶν δ' ὠμοθέτησαν.</l>
    <l>οὐδ' εἶχον μέθυ λεῖψαι ἐπ' αἰθομένοισ' ἱεροῖσιν,</l>
    <l>ἀλλ' ὕδατι σπένδοντες ἐπώπτων ἔγκατα πάντα.</l>
    <l>αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο,</l>
    <l>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειρον.</l>
    <l>καὶ τότε μοι βλεφάρων ἐξέσσυτο νήδυμος ὕπνος·</l>
    <l>βῆν δ' ἰέναι ἐπὶ νῆα θοὴν καὶ θῖνα θαλάσσης.</l>
    <l>ἀλλ' ὅτε δὴ σχεδὸν ἦα κιὼν νεὸς ἀμφιελίσσης,</l>
    <l>καὶ τότε με κνίσης ἀμφήλυθεν ἡδὺς ἀϋτμή·</l>
    <l>οἰμώξας δὲ θεοῖσι μετ' ἀθανάτοισι γεγώνευν·</l>
    <l>‘Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</l>
    <l>ἦ με μάλ' εἰς ἄτην κοιμήσατε νηλέϊ ὕπνῳ,</l>
    <l>οἱ δ' ἕταροι μέγα ἔργον ἐμητίσαντο μένοντες.’</l>
    <l>ὠκέα δ' Ἠελίῳ Ὑπερίονι ἄγγελος ἦλθε</l>
    <l>Λαμπετίη τανύπεπλος, ὅ οἱ βόας ἔκταμεν ἡμεῖς.</l>
    <l>αὐτίκα δ' ἀθανάτοισι μετηύδα χωόμενος κῆρ·</l>
    <l>‘Ζεῦ πάτερ ἠδ' ἄλλοι μάκαρες θεοὶ αἰὲν ἐόντες,</l>
    <l>τεῖσαι δὴ ἑτάρους Λαερτιάδεω Ὀδυσῆος,</l>
    <l>οἵ μευ βοῦς ἔκτειναν ὑπέρβιον, ᾗσιν ἐγώ γε</l>
    <l>χαίρεσκον μὲν ἰὼν εἰς οὐρανὸν ἀστερόεντα,</l>
    <l>ἠδ' ὁπότ' ἂψ ἐπὶ γαῖαν ἀπ' οὐρανόθεν προτραποίμην.</l>
    <l>εἰ δέ μοι οὐ τείσουσι βοῶν ἐπιεικέ' ἀμοιβήν,</l>
    <l>δύσομαι εἰς Ἀΐδαο καὶ ἐν νεκύεσσι φαείνω.’</l>
    <l>τὸν δ' ἀπαμειβόμενος προσέφη νεφεληγερέτα Ζεύς·</l>
    <l>‘Ἠέλι', ἦ τοι μὲν σὺ μετ' ἀθανάτοισι φάεινε</l>
    <l>καὶ θνητοῖσι βροτοῖσιν ἐπὶ ζείδωρον ἄρουραν·</l>
    <l>τῶν δέ κ' ἐγὼ τάχα νῆα θοὴν ἀργῆτι κεραυνῷ</l>
    <l>τυτθὰ βαλὼν κεάσαιμι μέσῳ ἐνὶ οἴνοπι πόντῳ.’</l>
    <l>ταῦτα δ' ἐγὼν ἤκουσα Καλυψοῦς ἠϋκόμοιο·</l>
    <l>ἡ δ' ἔφη Ἑρμείαο διακτόρου αὐτὴ ἀκοῦσαι.</l>
    <l>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,</l>
    <l>νείκεον ἄλλοθεν ἄλλον ἐπισταδόν, οὐδέ τι μῆχος</l>
    <l>εὑρέμεναι δυνάμεσθα· βόες δ' ἀποτέθνασαν ἤδη.</l>
    <l>τοῖσιν δ' αὐτίκ' ἔπειτα θεοὶ τέραα προὔφαινον·</l>
    <l>εἷρπον μὲν ῥινοί, κρέα δ' ἀμφ' ὀβελοῖσ' ἐμεμύκει,</l>
    <l>ὀπταλέα τε καὶ ὠμά· βοῶν δ' ὣς γίνετο φωνή.</l>
    <l>ἑξῆμαρ μὲν ἔπειτα ἐμοὶ ἐρίηρες ἑταῖροι</l>
    <l>δαίνυντ' Ἠελίοιο βοῶν ἐλόωντες ἀρίστας·</l>
    <l>ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων,</l>
    <l>καὶ τότ' ἔπειτ' ἄνεμος μὲν ἐπαύσατο λαίλαπι θύων,</l>
    <l>ἡμεῖς δ' αἶψ' ἀναβάντες ἐνήκαμεν εὐρέϊ πόντῳ,</l>
    <l>ἱστὸν στησάμενοι ἀνά θ' ἱστία λεύκ' ἐρύσαντες.</l>
    <l>ἀλλ' ὅτε δὴ τὴν νῆσον ἐλείπομεν οὐδέ τις ἄλλη</l>
    <l>φαίνετο γαιάων, ἀλλ' οὐρανὸς ἠδὲ θάλασσα,</l>
    <l>δὴ τότε κυανέην νεφέλην ἔστησε Κρονίων</l>
    <l>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.</l>
    <l>ἡ δ' ἔθει οὐ μάλα πολλὸν ἐπὶ χρόνον· αἶψα γὰρ ἦλθε</l>
    <l>κεκληγὼς ζέφυρος μεγάλῃ σὺν λαίλαπι θύων.</l>
    <l>ἱστοῦ δὲ προτόνους ἔῤῥηξ’ ἀνέμοιο θύελλα</l>
    <l>ἀμφοτέρους, ἱστὸς δ' ὀπίσω πέσεν, ὅπλα τε πάντα</l>
    <l>εἰς ἄντλον κατέχυνθ'· ὁ δ' ἄρα πρυμνῇ ἐνὶ νηῒ</l>
    <l>πλῆξε κυβερνήτεω κεφαλήν, σὺν δ' ὀστέ' ἄραξε</l>
    <l>πάντ' ἄμυδις κεφαλῆς· ὁ δ' ἄρ' ἀρνευτῆρι ἐοικὼς</l>
    <l>κάππεσ' ἀπ' ἰκριόφιν, λίπε δ' ὀστέα θυμὸς ἀγήνωρ.</l>
    <l>Ζεὺς δ' ἄμυδις βρόντησε καὶ ἔμβαλε νηῒ κεραυνόν·</l>
    <l>ἡ δ' ἐλελίχθη πᾶσα Διὸς πληγεῖσα κεραυνῷ,</l>
    <l>ἐν δὲ θεείου πλῆτο· πέσον δ' ἐκ νηὸς ἑταῖροι.</l>
    <l>οἱ δὲ κορώνῃσιν ἴκελοι περὶ νῆα μέλαιναν</l>
    <l>κύμασιν ἐμφορέοντο, θεὸς δ' ἀποαίνυτο νόστον.</l>
    <l>αὐτὰρ ἐγὼ διὰ νηὸς ἐφοίτων, ὄφρ' ἀπὸ τοίχους</l>
    <l>λῦσε κλύδων τρόπιος· τὴν δὲ ψιλὴν φέρε κῦμα.</l>
    <l>ἐκ δέ οἱ ἱστὸν ἄραξε ποτὶ τρόπιν· αὐτὰρ ἐπ' αὐτῷ</l>
    <l>ἐπίτονος βέβλητο, βοὸς ῥινοῖο τετευχώς·</l>
    <l>τῷ ῥ' ἄμφω συνέεργον ὁμοῦ τρόπιν ἠδὲ καὶ ἱστόν,</l>
    <l>ἑζόμενος δ' ἐπὶ τοῖς φερόμην ὀλοοῖσ' ἀνέμοισιν.</l>
    <l>ἔνθ' ἦ τοι ζέφυρος μὲν ἐπαύσατο λαίλαπι θύων,</l>
    <l>ἦλθε δ' ἐπὶ νότος ὦκα, φέρων ἐμῷ ἄλγεα θυμῷ,</l>
    <l>ὄφρ' ἔτι τὴν ὀλοὴν ἀναμετρήσαιμι Χάρυβδιν.</l>
    <l>παννύχιος φερόμην, ἅμα δ' ἠελίῳ ἀνιόντι</l>
    <l>ἦλθον ἐπὶ Σκύλλης σκόπελον δεινήν τε Χάρυβδιν.</l>
    <l>ἡ μὲν ἀνεῤῥύβδησε θαλάσσης ἁλμυρὸν ὕδωρ·</l>
    <l>αὐτὰρ ἐγὼ ποτὶ μακρὸν ἐρινεὸν ὑψόσ' ἀερθείς,</l>
    <l>τῷ προσφὺς ἐχόμην ὡς νυκτερίς· οὐδέ πῃ εἶχον</l>
    <l>οὔτε στηρίξαι ποσὶν ἔμπεδον οὔτ' ἐπιβῆναι·</l>
    <l>ῥίζαι γὰρ ἑκὰς εἶχον, ἀπήωροι δ' ἔσαν ὄζοι</l>
    <l>μακροί τε μεγάλοι τε, κατεσκίαον δὲ Χάρυβδιν.</l>
    <l>νωλεμέως δ' ἐχόμην, ὄφρ' ἐξεμέσειεν ὀπίσσω</l>
    <l>ἱστὸν καὶ τρόπιν αὖτις· ἐελδομένῳ δέ μοι ἦλθον,</l>
    <l>ὄψ'· ἦμος δ' ἐπὶ δόρπον ἀνὴρ ἀγορῆθεν ἀνέστη</l>
    <l>κρίνων νείκεα πολλὰ δικαζομένων αἰζηῶν,</l>
    <l>τῆμος δὴ τά γε δοῦρα Χαρύβδιος ἐξεφαάνθη.</l>
    <l>ἧκα δ' ἐγὼ καθύπερθε πόδας καὶ χεῖρε φέρεσθαι,</l>
    <l>μέσσῳ δ' ἐνδούπησα παρὲξ περιμήκεα δοῦρα,</l>
    <l>ἑζόμενος δ' ἐπὶ τοῖσι διήρεσα χερσὶν ἐμῇσι.</l>
    <l>Σκύλλην δ' οὐκέτ' ἔασε πατὴρ ἀνδρῶν τε θεῶν τε</l>
    <l>εἰσιδέειν· οὐ γάρ κεν ὑπέκφυγον αἰπὺν ὄλεθρον.</l>
    <l>ἔνθεν δ' ἐννῆμαρ φερόμην, δεκάτῃ δέ με νυκτὶ</l>
    <l>νῆσον ἐς Ὠγυγίην πέλασαν θεοί, ἔνθα Καλυψὼ</l>
    <l>ναίει ἐϋπλόκαμος, δεινὴ θεὸς αὐδήεσσα,</l>
    <l>ἥ μ' ἐφίλει τ' ἐκόμει τε. τί τοι τάδε μυθολογεύω;</l>
    <l>ἤδη γάρ τοι χθιζὸς ἐμυθεόμην ἐνὶ οἴκῳ</l>
    <l>σοί τε καὶ ἰφθίμῃ ἀλόχῳ· ἐχθρὸν δέ μοί ἐστιν</l>
    <l>αὖτις ἀριζήλως εἰρημένα μυθολογεύειν.’</l>
  </verse>
  <chapter label="Ῥαψωδία ν">Ῥαψωδία ν</chapter>
  <verse ln="1">
    <l>Ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ,</l>
    <l>κηληθμῷ δ' ἔσχοντο κατὰ μέγαρα σκιόεντα.</l>
    <l>τὸν δ' αὖτ' Ἀλκίνοος ἀπαμείβετο φώνησέν τε·</l>
    <l>‘ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,</l>
    <l>ὑψερεφές, τῶ σ' οὔ τι πάλιν πλαγχθέντα γ' ὀΐω</l>
    <l>ἂψ ἀπονοστήσειν, εἰ καὶ μάλα πολλὰ πέπονθας.</l>
    <l>ὑμέων δ' ἀνδρὶ ἑκάστῳ ἐφιέμενος τάδε εἴρω,</l>
    <l>ὅσσοι ἐνὶ μεγάροισι γερούσιον αἴθοπα οἶνον</l>
    <l>αἰεὶ πίνετ' ἐμοῖσιν, ἀκουάζεσθε δ' ἀοιδοῦ·</l>
    <l>εἵματα μὲν δὴ ξείνῳ ἐϋξέστῃ ἐνὶ χηλῷ</l>
    <l>κεῖται καὶ χρυσὸς πολυδαίδαλος ἄλλα τε πάντα</l>
    <l>δῶρ', ὅσα Φαιήκων βουληφόροι ἐνθάδ' ἔνεικαν·</l>
    <l>ἀλλ' ἄγε οἱ δῶμεν τρίποδα μέγαν ἠδὲ λέβητα</l>
    <l>ἀνδρακάς, ἡμεῖς δ' αὖτε ἀγειρόμενοι κατὰ δῆμον</l>
    <l>τεισόμεθ'· ἀργαλέον γὰρ ἕνα προικὸς χαρίσασθαι.’</l>
    <l>ὣς ἔφατ' Ἀλκίνοος, τοῖσιν δ' ἐπιήνδανε μῦθος.</l>
    <l>οἱ μὲν κακκείοντες ἔβαν οἶκόνδε ἕκαστος·</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>νῆάδ' ἐπεσσεύοντο, φέρον δ' εὐήνορα χαλκόν.</l>
    <l>καὶ τὰ μὲν εὖ κατέθηχ' ἱερὸν μένος Ἀλκινόοιο,</l>
    <l>αὐτὸς ἰὼν διὰ νηός, ὑπὸ ζυγά, μή τιν' ἑταίρων</l>
    <l>βλάπτοι ἐλαυνόντων, ὁπότε σπερχοίατ' ἐρετμοῖς·</l>
    <l>οἱ δ' εἰς Ἀλκινόοιο κίον καὶ δαῖτ' ἀλέγυνον.</l>
    <l>τοῖσι δὲ βοῦν ἱέρευσ' ἱερὸν μένος Ἀλκινόοιο</l>
    <l>Ζηνὶ κελαινεφέϊ Κρονίδῃ, ὃς πᾶσιν ἀνάσσει.</l>
    <l>μῆρα δὲ κήαντες δαίνυντ' ἐρικυδέα δαῖτα</l>
    <l>τερπόμενοι· μετὰ δέ σφιν ἐμέλπετο θεῖος ἀοιδός,</l>
    <l>Δημόδοκος, λαοῖσι τετιμένος. αὐτὰρ Ὀδυσσεὺς</l>
    <l>πολλὰ πρὸς ἠέλιον κεφαλὴν τρέπε παμφανόωντα,</l>
    <l>δῦναι ἐπειγόμενος· δὴ γὰρ μενέαινε νέεσθαι.</l>
    <l>ὡς δ' ὅτ' ἀνὴρ δόρποιο λιλαίεται, ᾧ τε πανῆμαρ</l>
    <l>νειὸν ἀν' ἕλκητον βόε οἴνοπε πηκτὸν ἄροτρον·</l>
    <l>ἀσπασίως δ' ἄρα τῷ κατέδυ φάος ἠελίοιο</l>
    <l>δόρπον ἐποίχεσθαι, βλάβεται δέ τε γούνατ' ἰόντι·</l>
    <l>ὣς Ὀδυσῆ' ἀσπαστὸν ἔδυ φάος ἠελίοιο.</l>
    <l>αἶψα δὲ Φαιήκεσσι φιληρέτμοισι μετηύδα,</l>
    <l>Ἀλκινόῳ δὲ μάλιστα πιφαυσκόμενος φάτο μῦθον·</l>
    <l>‘Ἀλκίνοε κρεῖον, πάντων ἀριδείκετε λαῶν,</l>
    <l>πέμπετέ με σπείσαντες ἀπήμονα, χαίρετε δ' αὐτοί.</l>
    <l>ἤδη γὰρ τετέλεσται ἅ μοι φίλος ἤθελε θυμός,</l>
    <l>πομπὴ καὶ φίλα δῶρα, τά μοι θεοὶ Οὐρανίωνες</l>
    <l>ὄλβια ποιήσειαν· ἀμύμονα δ' οἴκοι ἄκοιτιν</l>
    <l>νοστήσας εὕροιμι σὺν ἀρτεμέεσσι φίλοισιν.</l>
    <l>ὑμεῖς δ' αὖθι μένοντες ἐϋφραίνοιτε γυναῖκας</l>
    <l>κουριδίας καὶ τέκνα· θεοὶ δ' ἀρετὴν ὀπάσειαν</l>
    <l>παντοίην, καὶ μή τι κακὸν μεταδήμιον εἴη.’</l>
    <l>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον</l>
    <l>πεμπέμεναι τὸν ξεῖνον, ἐπεὶ κατὰ μοῖραν ἔειπε.</l>
    <l>καὶ τότε κήρυκα προσέφη μένος Ἀλκινόοιο·</l>
    <l>‘Ποντόνοε, κρητῆρα κερασσάμενος μέθυ νεῖμον</l>
    <l>πᾶσιν ἀνὰ μέγαρον, ὄφρ' εὐξάμενοι Διὶ πατρὶ</l>
    <l>τὸν ξεῖνον πέμπωμεν ἑὴν ἐς πατρίδα γαῖαν.’</l>
    <l>ὣς φάτο, Ποντόνοος δὲ μελίφρονα οἶνον ἐκίρνα,</l>
    <l>νώμησεν δ' ἄρα πᾶσιν ἐπισταδόν· οἱ δὲ θεοῖσιν</l>
    <l>ἔσπεισαν μακάρεσσι, τοὶ οὐρανὸν εὐρὺν ἔχουσιν,</l>
    <l>αὐτόθεν ἐξ ἑδρέων. ἀνὰ δ' ἵστατο δῖος Ὀδυσσεύς,</l>
    <l>Ἀρήτῃ δ' ἐν χερσὶ τίθει δέπας ἀμφικύπελλον</l>
    <l>καί μιν φωνήσας ἔπεα πτερόεντα προσηύδα·</l>
    <l>‘χαῖρέ μοι, ὦ βασίλεια, διαμπερές, εἰς ὅ κε γῆρας</l>
    <l>ἔλθῃ καὶ θάνατος, τά τ' ἐπ' ἀνθρώποισι πέλονται.</l>
    <l>αὐτὰρ ἐγὼ νέομαι· σὺ δὲ τέρπεο τῷδ' ἐνὶ οἴκῳ</l>
    <l>παισί τε καὶ λαοῖσι καὶ Ἀλκινόῳ βασιλῆϊ.’</l>
    <l>ὣς εἰπὼν ὑπὲρ οὐδὸν ἐβήσετο δῖος Ὀδυσσεύς.</l>
    <l>τῷ δ' ἅμα κήρυκα προΐει μένος Ἀλκινόοιο</l>
    <l>ἡγεῖσθαι ἐπὶ νῆα θοὴν καὶ θῖνα θαλάσσης.</l>
    <l>Ἀρήτη δ' ἄρα οἱ δμῳὰς ἅμ' ἔπεμπε γυναῖκας,</l>
    <l>τὴν μὲν φᾶρος ἔχουσαν ἐϋπλυνὲς ἠδὲ χιτῶνα,</l>
    <l>τὴν δ' ἑτέρην χηλὸν πυκινὴν ἅμ' ὄπασσε κομίζειν·</l>
    <l>ἡ δ' ἄλλη σῖτόν τ' ἔφερεν καὶ οἶνον ἐρυθρόν.</l>
    <l>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν,</l>
    <l>αἶψα τά γ' ἐν νηῒ γλαφυρῇ πομπῆες ἀγαυοὶ</l>
    <l>δεξάμενοι κατέθεντο, πόσιν καὶ βρῶσιν ἅπασαν·</l>
    <l>κὰδ δ' ἄρ' Ὀδυσσῆϊ στόρεσαν ῥῆγός τε λίνον τε</l>
    <l>νηὸς ἐπ' ἰκριόφιν γλαφυρῆς, ἵνα νήγρετον εὕδοι,</l>
    <l>πρυμνῆς· ἂν δὲ καὶ αὐτὸς ἐβήσετο καὶ κατέλεκτο</l>
    <l>σιγῇ· τοὶ δὲ καθῖζον ἐπὶ κληῖσιν ἕκαστοι</l>
    <l>κόσμῳ, πεῖσμα δ' ἔλυσαν ἀπὸ τρητοῖο λίθοιο.</l>
    <l>εὖθ' οἳ ἀνακλινθέντες ἀνεῤῥίπτουν ἅλα πηδῷ,</l>
    <l>καὶ τῷ νήδυμος ὕπνος ἐπὶ βλεφάροισιν ἔπιπτε,</l>
    <l>νήγρετος ἥδιστος, θανάτῳ ἄγχιστα ἐοικώς.</l>
    <l>ἡ δ', ὥς τ' ἐν πεδίῳ τετράοροι ἄρσενες ἵπποι,</l>
    <l>πάντες ἅμ' ὁρμηθέντες ὑπὸ πληγῇσιν ἱμάσθλης</l>
    <l>ὑψόσ' ἀειρόμενοι ῥίμφα πρήσσουσι κέλευθον,</l>
    <l>ὣς ἄρα τῆς πρύμνη μὲν ἀείρετο, κῦμα δ' ὄπισθεν</l>
    <l>πορφύρεον μέγα θῦε πολυφλοίσβοιο θαλάσσης.</l>
    <l>ἡ δὲ μάλ' ἀσφαλέως θέεν ἔμπεδον· οὐδέ κεν ἴρηξ</l>
    <l>κίρκος ὁμαρτήσειεν, ἐλαφρότατος πετεηνῶν·</l>
    <l>ὣς ἡ ῥίμφα θέουσα θαλάσσης κύματ' ἔταμνεν,</l>
    <l>ἄνδρα φέρουσα θεοῖσ' ἐναλίγκια μήδε' ἔχοντα,</l>
    <l>ὃς πρὶν μὲν μάλα πολλὰ πάθ' ἄλγεα ὃν κατὰ θυμόν,</l>
    <l>ἀνδρῶν τε πτολέμους ἀλεγεινά τε κύματα πείρων·</l>
    <l>δὴ τότε γ' ἀτρέμας εὗδε, λελασμένος ὅσσ' ἐπεπόνθει.</l>
    <l>εὖτ' ἀστὴρ ὑπερέσχε φαάντατος, ὅς τε μάλιστα</l>
    <l>ἔρχεται ἀγγέλλων φάος Ἠοῦς ἠριγενείης,</l>
    <l>τῆμος δὴ νήσῳ προσεπίλνατο ποντοπόρος νηῦς.</l>
    <l>Φόρκυνος δέ τίς ἐστι λιμήν, ἁλίοιο γέροντος,</l>
    <l>ἐν δήμῳ Ἰθάκης· δύο δὲ προβλῆτες ἐν αὐτῷ</l>
    <l>ἀκταὶ ἀποῤῥῶγες, λιμένος πότι πεπτηυῖαι,</l>
    <l>αἵ τ' ἀνέμων σκεπόωσι δυσαήων μέγα κῦμα</l>
    <l>ἔκτοθεν· ἔντοσθεν δέ τ' ἄνευ δεσμοῖο μένουσι</l>
    <l>νῆες ἐΰσσελμοι, ὅτ' ἂν ὅρμου μέτρον ἵκωνται.</l>
    <l>αὐτὰρ ἐπὶ κρατὸς λιμένος τανύφυλλος ἐλαίη,</l>
    <l>ἀγχόθι δ' αὐτῆς ἄντρον ἐπήρατον ἠεροειδές,</l>
    <l>ἱρὸν Νυμφάων, αἳ Νηϊάδες καλέονται.</l>
    <l>ἐν δὲ κρητῆρές τε καὶ ἀμφιφορῆες ἔασι</l>
    <l>λάϊνοι· ἔνθα δ' ἔπειτα τιθαιβώσσουσι μέλισσαι.</l>
    <l>ἐν δ' ἱστοὶ λίθεοι περιμήκεες, ἔνθα τε Νύμφαι</l>
    <l>φάρε' ὑφαίνουσιν ἁλιπόρφυρα, θαῦμα ἰδέσθαι·</l>
    <l>ἐν δ' ὕδατ' ἀενάοντα. δύω δέ τέ οἱ θύραι εἰσίν,</l>
    <l>αἱ μὲν πρὸς βορέαο καταιβαταὶ ἀνθρώποισιν,</l>
    <l>αἱ δ' αὖ πρὸς νότου εἰσὶ θεώτεραι· οὐδέ τι κείνῃ</l>
    <l>ἄνδρες ἐσέρχονται, ἀλλ' ἀθανάτων ὁδός ἐστιν.</l>
    <l>ἔνθ' οἵ γ' εἰσέλασαν, πρὶν εἰδότες. ἡ μὲν ἔπειτα</l>
    <l>ἠπείρῳ ἐπέκελσεν ὅσον τ' ἐπὶ ἥμισυ πάσης,</l>
    <l>σπερχομένη· τοῖον γὰρ ἐπείγετο χέρσ' ἐρετάων.</l>
    <l>οἱ δ' ἐκ νηὸς βάντες ἐϋζύγου ἤπειρόνδε</l>
    <l>πρῶτον Ὀδυσσῆα γλαφυρῆς ἐκ νηὸς ἄειραν</l>
    <l>αὐτῷ σύν τε λίνῳ καὶ ῥήγεϊ σιγαλόεντι,</l>
    <l>κὰδ δ' ἄρ' ἐπὶ ψαμάθῳ ἔθεσαν δεδμημένον ὕπνῳ,</l>
    <l>ἐκ δὲ κτήματ' ἄειραν, ἅ οἱ Φαίηκες ἀγαυοὶ</l>
    <l>ὤπασαν οἴκαδ' ἰόντι διὰ μεγάθυμον Ἀθήνην.</l>
    <l>καὶ τὰ μὲν οὖν παρὰ πυθμέν' ἐλαίης ἁθρόα θῆκαν</l>
    <l>ἐκτὸς ὁδοῦ, μή πώ τις ὁδιτάων ἀνθρώπων,</l>
    <l>πρὶν Ὀδυσῆ' ἐγρέσθαι, ἐπελθὼν δηλήσαιτο·</l>
    <l>αὐτοὶ δ' αὖ οἶκόνδε πάλιν κίον. οὐδ' ἐνοσίχθων</l>
    <l>λήθετ' ἀπειλάων, τὰς ἀντιθέῳ Ὀδυσῆϊ</l>
    <l>πρῶτον ἐπηπείλησε, Διὸς δ' ἐξείρετο βουλήν·</l>
    <l>‘Ζεῦ πάτερ, οὐκέτ' ἐγώ γε μετ' ἀθανάτοισι θεοῖσι</l>
    <l>τιμήεις ἔσομαι, ὅτε με βροτοὶ οὔ τι τίουσι,</l>
    <l>Φαίηκες, τοί πέρ τε ἐμῆς ἔξ εἰσι γενέθλης.</l>
    <l>καὶ γὰρ νῦν Ὀδυσῆ' ἐφάμην κακὰ πολλὰ παθόντα</l>
    <l>οἴκαδ' ἐλεύσεσθαι· - νόστον δέ οἱ οὔ ποτ' ἀπηύρων</l>
    <l>πάγχυ, ἐπεὶ σὺ πρῶτον ὑπέσχεο καὶ κατένευσας· -</l>
    <l>οἱ δ' εὕδοντ' ἐν νηῒ θοῇ ἐπὶ πόντον ἄγοντες</l>
    <l>κάτθεσαν εἰν Ἰθάκῃ, ἔδοσαν δέ οἱ ἀγλαὰ δῶρα,</l>
    <l>χαλκόν τε χρυσόν τε ἅλις ἐσθῆτά θ' ὑφαντήν,</l>
    <l>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς,</l>
    <l>εἴ περ ἀπήμων ἦλθε, λαχὼν ἀπὸ ληΐδος αἶσαν.’</l>
    <l>τὸν δ' ἀπαμειβόμενος προσέφη νεφεληγερέτα Ζεύς·</l>
    <l>‘ὢ πόποι, ἐννοσίγαι' εὐρυσθενές, οἷον ἔειπες.</l>
    <l>οὔ τί σ' ἀτιμάζουσι θεοί· χαλεπὸν δέ κεν εἴη</l>
    <l>πρεσβύτατον καὶ ἄριστον ἀτιμίῃσιν ἰάλλειν.</l>
    <l>ἀνδρῶν δ' εἴ πέρ τίς σε βίῃ καὶ κάρτεϊ εἴκων</l>
    <l>οὔ τι τίει, σοὶ δ' ἐστὶ καὶ ἐξοπίσω τίσις αἰεί.</l>
    <l>ἕρξον ὅπως ἐθέλεις καί τοι φίλον ἔπλετο θυμῷ.’</l>
    <l>τὸν δ' ἠμείβετ' ἔπειτα Ποσειδάων ἐνοσίχθων·</l>
    <l>‘αἶψά κ' ἐγὼν ἕρξαιμι, κελαινεφές, ὡς ἀγορεύεις·</l>
    <l>ἀλλὰ σὸν αἰεὶ θυμὸν ὀπίζομαι ἠδ' ἀλεείνω.</l>
    <l>νῦν αὖ Φαιήκων ἐθέλω περικαλλέα νῆα</l>
    <l>ἐκ πομπῆς ἀνιοῦσαν ἐν ἠεροειδέϊ πόντῳ</l>
    <l>ῥαῖσαι, ἵν' ἤδη σχῶνται, ἀπολλήξωσι δὲ πομπῆς</l>
    <l>ἀνθρώπων, μέγα δέ σφιν ὄρος πόλει ἀμφικαλύψαι.’</l>
    <l>τὸν δ' ἀπαμειβόμενος προσέφη νεφεληγερέτα Ζεύς·</l>
    <l>‘ὦ πέπον, ὣς μὲν ἐμῷ θυμῷ δοκεῖ εἶναι ἄριστα·</l>
    <l>ὁππότε κεν δὴ πάντες ἐλαυνομένην προΐδωνται</l>
    <l>λαοὶ ἀπὸ πτόλιος, θεῖναι λίθον ἐγγύθι γαίης</l>
    <l>νηῒ θοῇ ἴκελον, ἵνα θαυμάζωσιν ἅπαντες</l>
    <l>ἄνθρωποι, μέγα δέ σφιν ὄρος πόλει ἀμφικαλύψαι.’</l>
    <l>αὐτὰρ ἐπεὶ τό γ' ἄκουσε Ποσειδάων ἐνοσίχθων,</l>
    <l>βῆ ῥ' ἴμεν ἐς Σχερίην, ὅθι Φαίηκες γεγάασιν.</l>
    <l>ἔνθ' ἔμεν'· ἡ δὲ μάλα σχεδὸν ἤλυθε ποντοπόρος νηῦς</l>
    <l>ῥίμφα διωκομένη. τῆς δὲ σχεδὸν ἦλθ' ἐνοσίχθων,</l>
    <l>ὅς μιν λᾶαν ἔθηκε καὶ ἐῤῥίζωσεν ἔνερθε</l>
    <l>χειρὶ καταπρηνεῖ ἐλάσας· ὁ δὲ νόσφι βεβήκει.</l>
    <l>οἱ δὲ πρὸς ἀλλήλους ἔπεα πτερόεντ' ἀγόρευον</l>
    <l>Φαίηκες δολιχήρετμοι, ναυσικλυτοὶ ἄνδρες.</l>
    <l>ὧδε δέ τις εἴπεσκεν ἰδὼν ἐς πλησίον ἄλλον·</l>
    <l>‘ὤ μοι, τίς δὴ νῆα θοὴν ἐπέδησ' ἐνὶ πόντῳ</l>
    <l>οἴκαδ' ἐλαυνομένην; καὶ δὴ προὐφαίνετο πᾶσα.’</l>
    <l>ὣς ἄρα τις εἴπεσκε· τὰ δ' οὐκ ἴσαν ὡς ἐτέτυκτο.</l>
    <l>τοῖσιν δ' Ἀλκίνοος ἀγορήσατο καὶ μετέειπεν·</l>
    <l>‘ὢ πόποι, ἦ μάλα δή με παλαίφατα θέσφαθ' ἱκάνει</l>
    <l>πατρὸς ἐμοῦ, ὃς ἔφασκε Ποσειδάων' ἀγάσασθαι</l>
    <l>ἡμῖν, οὕνεκα πομποὶ ἀπήμονές εἰμεν ἁπάντων.</l>
    <l>φῆ ποτε Φαιήκων ἀνδρῶν περικαλλέα νῆα</l>
    <l>ἐκ πομπῆς ἀνιοῦσαν ἐν ἠεροειδέϊ πόντῳ</l>
    <l>ῥαισέμεναι, μέγα δ' ἧμιν ὄρος πόλει ἀμφικαλύψειν.</l>
    <l>ὣς ἀγόρευ' ὁ γέρων· τὰ δὲ δὴ νῦν πάντα τελεῖται.</l>
    <l>ἀλλ' ἄγεθ', ὡς ἂν ἐγὼ εἴπω, πειθώμεθα πάντες·</l>
    <l>πομπῆς μὲν παύεσθε βροτῶν, ὅτε κέν τις ἵκηται</l>
    <l>ἡμέτερον προτὶ ἄστυ· Ποσειδάωνι δὲ ταύρους</l>
    <l>δώδεκα κεκριμένους ἱερεύσομεν, αἴ κ' ἐλεήσῃ</l>
    <l>μηδ' ἥμιν περίμηκες ὄρος πόλει ἀμφικαλύψῃ.’</l>
    <l>ὣς ἔφαθ', οἱ δ' ἔδδεισαν, ἑτοιμάσσαντο δὲ ταύρους.</l>
    <l>ὣς οἱ μέν ῥ' εὔχοντο Ποσειδάωνι ἄνακτι</l>
    <l>δήμου Φαιήκων ἡγήτορες ἠδὲ μέδοντες,</l>
    <l>ἑσταότες περὶ βωμόν. ὁ δ' ἔγρετο δῖος Ὀδυσσεὺς</l>
    <l>εὕδων ἐν γαίῃ πατρωΐῃ, οὐδέ μιν ἔγνω,</l>
    <l>ἤδη δὴν ἀπεών· περὶ γὰρ θεὸς ἠέρα χεῦε</l>
    <l>Παλλὰς Ἀθηναίη, κούρη Διός, ὄφρα μιν αὐτὸν</l>
    <l>ἄγνωστον τεύξειεν ἕκαστά τε μυθήσαιτο,</l>
    <l>μή μιν πρὶν ἄλοχος γνοίη ἀστοί τε φίλοι τε,</l>
    <l>πρὶν πᾶσαν μνηστῆρας ὑπερβασίην ἀποτεῖσαι.</l>
    <l>τοὔνεκ' ἄρ' ἀλλοειδέα φαινέσκετο πάντα ἄνακτι,</l>
    <l>ἀτραπιτοί τε διηνεκέες λιμένες τε πάνορμοι</l>
    <l>πέτραι τ' ἠλίβατοι καὶ δένδρεα τηλεθάοντα.</l>
    <l>στῆ δ' ἄρ' ἀναΐξας καί ῥ' εἴσιδε πατρίδα γαῖαν,</l>
    <l>ᾤμωξέν τ' ἄρ' ἔπειτα καὶ ὣ πεπλήγετο μηρὼ</l>
    <l>χερσὶ καταπρηνέσσ', ὀλοφυρόμενος δ' ἔπος ηὔδα·</l>
    <l>‘ὤ μοι ἐγώ, τέων αὖτε βροτῶν ἐς γαῖαν ἱκάνω;</l>
    <l>ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι,</l>
    <l>ἦε φιλόξεινοι καί σφιν νόος ἐστὶ θεουδής;</l>
    <l>πῇ δὴ χρήματα πολλὰ φέρω τάδε; πῇ δὲ καὶ αὐτὸς</l>
    <l>πλάγξομαι; αἴθ' ὄφελον μεῖναι παρὰ Φαιήκεσσιν</l>
    <l>αὐτοῦ· ἐγὼ δέ κεν ἄλλον ὑπερμενέων βασιλήων</l>
    <l>ἐξικόμην, ὅς κέν μ' ἐφίλει καὶ ἔπεμπε νέεσθαι.</l>
    <l>νῦν δ' οὔτ' ἄρ πῃ θέσθαι ἐπίσταμαι, οὐδὲ μὲν αὐτοῦ</l>
    <l>καλλείψω, μή πώς μοι ἕλωρ ἄλλοισι γένηται.</l>
    <l>ὢ πόποι, οὐκ ἄρα πάντα νοήμονες οὐδὲ δίκαιοι</l>
    <l>ἦσαν Φαιήκων ἡγήτορες ἠδὲ μέδοντες,</l>
    <l>οἵ μ' εἰς ἄλλην γαῖαν ἀπήγαγον· ἦ τέ μ' ἔφαντο</l>
    <l>ἄξειν εἰς Ἰθάκην εὐδείελον, οὐδ' ἐτέλεσσαν.</l>
    <l>Ζεύς σφεας τείσαιτο ἱκετήσιος, ὅς τε καὶ ἄλλους</l>
    <l>ἀνθρώπους ἐφορᾷ καὶ τείνυται, ὅς τις ἁμάρτῃ.</l>
    <l>ἀλλ' ἄγε δὴ τὰ χρήματ' ἀριθμήσω καὶ ἴδωμαι,</l>
    <l>μή τί μοι οἴχωνται κοίλης ἐπὶ νηὸς ἄγοντες.’</l>
    <l>ὣς εἰπὼν τρίποδας περικαλλέας ἠδὲ λέβητας</l>
    <l>ἠρίθμει καὶ χρυσὸν ὑφαντά τε εἵματα καλά.</l>
    <l>τῶν μὲν ἄρ' οὔ τι πόθει· ὁ δ' ὀδύρετο πατρίδα γαῖαν</l>
    <l>ἑρπύζων παρὰ θῖνα πολυφλοίσβοιο θαλάσσης,</l>
    <l>πόλλ' ὀλοφυρόμενος. σχεδόθεν δέ οἱ ἦλθεν Ἀθήνη,</l>
    <l>ἀνδρὶ δέμας εἰκυῖα νέῳ, ἐπιβώτορι μήλων,</l>
    <l>παναπάλῳ, οἷοί τε ἀνάκτων παῖδες ἔασι,</l>
    <l>δίπτυχον ἀμφ' ὤμοισιν ἔχουσ' εὐεργέα λώπην·</l>
    <l>ποσσὶ δ' ὑπὸ λιπαροῖσι πέδιλ' ἔχε, χερσὶ δ' ἄκοντα.</l>
    <l>τὴν δ' Ὀδυσεὺς γήθησεν ἰδὼν καὶ ἐναντίος ἦλθε</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ὦ φίλ', ἐπεί σε πρῶτα κιχάνω τῷδ' ἐνὶ χώρῳ,</l>
    <l>χαῖρέ τε καὶ μή μοί τι κακῷ νόῳ ἀντιβολήσαις,</l>
    <l>ἀλλὰ σάω μὲν ταῦτα, σάω δ' ἐμέ· σοὶ γὰρ ἐγώ γε</l>
    <l>εὔχομαι ὥς τε θεῷ καί σευ φίλα γούναθ' ἱκάνω.</l>
    <l>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ·</l>
    <l>τίς γῆ, τίς δῆμος, τίνες ἀνέρες ἐγγεγάασιν;</l>
    <l>ἤ πού τις νήσων εὐδείελος, ἦέ τις ἀκτὴ</l>
    <l>κεῖθ' ἁλὶ κεκλιμένη ἐριβώλακος ἠπείροιο;’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘νήπιός εἰς, ὦ ξεῖν', ἢ τηλόθεν εἰλήλουθας,</l>
    <l>εἰ δὴ τήνδε τε γαῖαν ἀνείρεαι. οὐδέ τι λίην</l>
    <l>οὕτω νώνυμός ἐστιν· ἴσασι δέ μιν μάλα πολλοί,</l>
    <l>ἠμὲν ὅσοι ναίουσι πρὸς ἠῶ τ' ἠέλιόν τε,</l>
    <l>ἠδ' ὅσσοι μετόπισθε ποτὶ ζόφον ἠερόεντα.</l>
    <l>ἦ τοι μὲν τρηχεῖα καὶ οὐχ ἱππήλατός ἐστιν</l>
    <l>οὐδὲ λίην λυπρή, ἀτὰρ οὐδ' εὐρεῖα τέτυκται.</l>
    <l>ἐν μὲν γάρ οἱ σῖτος ἀθέσφατος, ἐν δέ τε οἶνος</l>
    <l>γίνεται· αἰεὶ δ' ὄμβρος ἔχει τεθαλυῖά τ' ἐέρση.</l>
    <l>αἰγίβοτος δ' ἀγαθὴ καὶ βούβοτος· ἔστι μὲν ὕλη</l>
    <l>παντοίη, ἐν δ' ἀρδμοὶ ἐπηετανοὶ παρέασι.</l>
    <l>τῶ τοι, ξεῖν', Ἰθάκης γε καὶ ἐς Τροίην ὄνομ' ἵκει,</l>
    <l>τήν περ τηλοῦ φασὶν Ἀχαιΐδος ἔμμεναι αἴης.’</l>
    <l>ὣς φάτο, γήθησεν δὲ πολύτλας δῖος Ὀδυσσεὺς</l>
    <l>χαίρων ᾗ γαίῃ πατρωΐῃ, ὥς οἱ ἔειπε</l>
    <l>Παλλὰς Ἀθηναίη, κούρη Διὸς αἰγιόχοιο·</l>
    <l>καί μιν φωνήσας ἔπεα πτερόεντα προσηύδα· -</l>
    <l>οὐδ' ὅ γ' ἀληθέα εἶπε, πάλιν δ' ὅ γε λάζετο μῦθον,</l>
    <l>αἰὲν ἐνὶ στήθεσσι νόον πολυκερδέα νωμῶν· -</l>
    <l>‘πυνθανόμην Ἰθάκης γε καὶ ἐν Κρήτῃ εὐρείῃ,</l>
    <l>τηλοῦ ὑπὲρ πόντου· νῦν δ' εἰλήλουθα καὶ αὐτὸς</l>
    <l>χρήμασι σὺν τοίσδεσσι· λιπὼν δ' ἔτι παισὶ τοσαῦτα</l>
    <l>φεύγω, ἐπεὶ φίλον υἷα κατέκτανον Ἰδομενῆος,</l>
    <l>Ὀρσίλοχον πόδας ὠκύν, ὃς ἐν Κρήτῃ εὐρείῃ</l>
    <l>ἀνέρας ἀλφηστὰς νίκα ταχέεσσι πόδεσσιν,</l>
    <l>οὕνεκά με στερέσαι τῆς ληΐδος ἤθελε πάσης</l>
    <l>Τρωϊάδος, τῆς εἵνεκ' ἐγὼ πάθον ἄλγεα θυμῷ,</l>
    <l>ἀνδρῶν τε πτολέμους ἀλεγεινά τε κύματα πείρων,</l>
    <l>οὕνεκ' ἄρ' οὐχ ᾧ πατρὶ χαριζόμενος θεράπευον</l>
    <l>δήμῳ ἔνι Τρώων, ἀλλ' ἄλλων ἦρχον ἑταίρων.</l>
    <l>τὸν μὲν ἐγὼ κατιόντα βάλον χαλκήρεϊ δουρὶ</l>
    <l>ἀγρόθεν, ἐγγὺς ὁδοῖο λοχησάμενος σὺν ἑταίρῳ·</l>
    <l>νὺξ δὲ μάλα δνοφερὴ κάτεχ' οὐρανόν, οὐδέ τις ἥμεας</l>
    <l>ἀνθρώπων ἐνόησε, λάθον δέ ἑ θυμὸν ἀπούρας.</l>
    <l>αὐτὰρ ἐπεὶ δὴ τόν γε κατέκτανον ὀξέϊ χαλκῷ,</l>
    <l>αὐτίκ' ἐγὼν ἐπὶ νῆα κιὼν Φοίνικας ἀγαυοὺς</l>
    <l>ἐλλισάμην καί σφιν μενοεικέα ληΐδα δῶκα·</l>
    <l>τούς μ' ἐκέλευσα Πύλονδε καταστῆσαι καὶ ἐφέσσαι</l>
    <l>ἢ εἰς Ἤλιδα δῖαν, ὅθι κρατέουσιν Ἐπειοί.</l>
    <l>ἀλλ' ἦ τοί σφεας κεῖθεν ἀπώσατο ἲς ἀνέμοιο</l>
    <l>πόλλ' ἀεκαζομένους, οὐδ' ἤθελον ἐξαπατῆσαι.</l>
    <l>κεῖθεν δὲ πλαγχθέντες ἱκάνομεν ἐνθάδε νυκτός.</l>
    <l>σπουδῇ δ' ἐς λιμένα προερέσσαμεν, οὐδέ τις ἥμιν</l>
    <l>δόρπου μνῆστις ἔην μάλα περ χατέουσιν ἑλέσθαι,</l>
    <l>ἀλλ' αὔτως ἀποβάντες ἐκείμεθα νηὸς ἅπαντες.</l>
    <l>ἔνθ' ἐμὲ μὲν γλυκὺς ὕπνος ἐπέλλαβε κεκμηῶτα,</l>
    <l>οἱ δὲ χρήματ' ἐμὰ γλαφυρῆς ἐκ νηὸς ἑλόντες</l>
    <l>κάτθεσαν, ἔνθα περ αὐτὸς ἐπὶ ψαμάθοισιν ἐκείμην.</l>
    <l>οἱ δ' ἐς Σιδονίην εὖ ναιομένην ἀναβάντες</l>
    <l>ᾤχοντ'· αὐτὰρ ἐγὼ λιπόμην ἀκαχήμενος ἦτορ.’</l>
    <l>ὣς φάτο, μείδησεν δὲ θεὰ γλαυκῶπις Ἀθήνη,</l>
    <l>χειρί τέ μιν κατέρεξε· δέμας δ' ἤϊκτο γυναικὶ</l>
    <l>καλῇ τε μεγάλῃ τε καὶ ἀγλαὰ ἔργα ἰδυίῃ·</l>
    <l>καί μιν φωνήσασ' ἔπεα πτερόεντα προσηύδα·</l>
    <l>‘κερδαλέος κ' εἴη καὶ ἐπίκλοπος, ὅς σε παρέλθοι</l>
    <l>ἐν πάντεσσι δόλοισι, καὶ εἰ θεὸς ἀντιάσειε.</l>
    <l>σχέτλιε, ποικιλομῆτα, δόλων ἄατ', οὐκ ἄρ' ἔμελλες,</l>
    <l>οὐδ' ἐν σῇ περ ἐὼν γαίῃ, λήξειν ἀπατάων</l>
    <l>μύθων τε κλοπίων, οἵ τοι πεδόθεν φίλοι εἰσίν.</l>
    <l>ἀλλ' ἄγε μηκέτι ταῦτα λεγώμεθα, εἰδότες ἄμφω</l>
    <l>κέρδε', ἐπεὶ σὺ μέν ἐσσι βροτῶν ὄχ' ἄριστος ἁπάντων</l>
    <l>βουλῇ καὶ μύθοισιν, ἐγὼ δ' ἐν πᾶσι θεοῖσι</l>
    <l>μήτι τε κλέομαι καὶ κέρδεσιν· οὐδὲ σύ γ' ἔγνως</l>
    <l>Παλλάδ' Ἀθηναίην, κούρην Διός, ἥ τέ τοι αἰεὶ</l>
    <l>ἐν πάντεσσι πόνοισι παρίσταμαι ἠδὲ φυλάσσω,</l>
    <l>καὶ δέ σε Φαιήκεσσι φίλον πάντεσσιν ἔθηκα.</l>
    <l>νῦν αὖ δεῦρ' ἱκόμην, ἵνα τοι σὺν μῆτιν ὑφήνω</l>
    <l>χρήματά τε κρύψω, ὅσα τοι Φαίηκες ἀγαυοὶ</l>
    <l>ὤπασαν οἴκαδ' ἰόντι ἐμῇ βουλῇ τε νόῳ τε,</l>
    <l>εἴπω θ' ὅσσα τοι αἶσα δόμοισ' ἔνι ποιητοῖσι</l>
    <l>κήδε' ἀνασχέσθαι· σὺ δὲ τετλάμεναι καὶ ἀνάγκῃ,</l>
    <l>μηδέ τῳ ἐκφάσθαι μήτ' ἀνδρῶν μήτε γυναικῶν,</l>
    <l>πάντων, οὕνεκ' ἄρ' ἦλθες ἀλώμενος, ἀλλὰ σιωπῇ</l>
    <l>πάσχειν ἄλγεα πολλά, βίας ὑποδέγμενος ἀνδρῶν.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ἀργαλέον σε, θεά, γνῶναι βροτῷ ἀντιάσαντι</l>
    <l>καὶ μάλ' ἐπισταμένῳ· σὲ γὰρ αὐτὴν παντὶ ἐΐσκεις.</l>
    <l>τοῦτο δ' ἐγὼν εὖ οἶδ', ὅτι μοι πάρος ἠπίη ἦσθα,</l>
    <l>εἷος ἐνὶ Τροίῃ πολεμίζομεν υἷες Ἀχαιῶν·</l>
    <l>αὐτὰρ ἐπεὶ Πριάμοιο πόλιν διεπέρσαμεν αἰπήν,</l>
    <l>βῆμεν δ' ἐν νήεσσι, θεὸς δ' ἐκέδασσεν Ἀχαιούς,</l>
    <l>οὔ σ' ἔτ' ἔπειτα ἴδον, κούρη Διός, οὐδ' ἐνόησα</l>
    <l>νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.</l>
    <l>ἀλλ' αἰεὶ φρεσὶν ᾗσιν ἔχων δεδαϊγμένον ἦτορ</l>
    <l>ἠλώμην, εἷός με θεοὶ κακότητος ἔλυσαν·</l>
    <l>πρίν γ' ὅτε Φαιήκων ἀνδρῶν ἐν πίονι δήμῳ</l>
    <l>θάρσυνάς τ' ἐπέεσσι καὶ ἐς πόλιν ἤγαγες αὐτή.</l>
    <l>νῦν δέ σε πρὸς πατρὸς γουνάζομαι· - οὐ γὰρ ὀΐω</l>
    <l>ἥκειν εἰς Ἰθάκην εὐδείελον, ἀλλά τιν' ἄλλην</l>
    <l>γαῖαν ἀναστρέφομαι· σὲ δὲ κερτομέουσαν ὀΐω</l>
    <l>ταῦτ' ἀγορευέμεναι, ἵν' ἐμὰς φρένας ἠπεροπεύῃς· -</l>
    <l>εἰπέ μοι εἰ ἐτεόν γε φίλην ἐς πατρίδ' ἱκάνω.’</l>
    <l>τὸν δ' ἠμείβετ' ἔπειτα θεὰ γλαυκῶπις Ἀθήνη·</l>
    <l>‘αἰεί τοι τοιοῦτον ἐνὶ στήθεσσι νόημα·</l>
    <l>τῶ σε καὶ οὐ δύναμαι προλιπεῖν δύστηνον ἐόντα,</l>
    <l>οὕνεκ' ἐπητής ἐσσι καὶ ἀγχίνοος καὶ ἐχέφρων.</l>
    <l>ἀσπασίως γάρ κ' ἄλλος ἀνὴρ ἀλαλήμενος ἐλθὼν</l>
    <l>ἵετ' ἐνὶ μεγάροισ' ἰδέειν παῖδάς τ' ἄλοχόν τε·</l>
    <l>σοὶ δ' οὔ πω φίλον ἐστὶ δαήμεναι οὐδὲ πυθέσθαι,</l>
    <l>πρίν γ' ἔτι σῆς ἀλόχου πειρήσεαι, ἥ τέ τοι αὔτως</l>
    <l>ἧσται ἐνὶ μεγάροισιν, ὀϊζυραὶ δέ οἱ αἰεὶ</l>
    <l>φθίνουσιν νύκτες τε καὶ ἤματα δάκρυ χεούσῃ.</l>
    <l>αὐτὰρ ἐγὼ τὸ μὲν οὔ ποτ' ἀπίστεον, ἀλλ' ἐνὶ θυμῷ</l>
    <l>ᾔδε', ὃ νοστήσεις ὀλέσας ἄπο πάντας ἑταίρους·</l>
    <l>ἀλλά τοι οὐκ ἐθέλησα Ποσειδάωνι μάχεσθαι</l>
    <l>πατροκασιγνήτῳ, ὅς τοι κότον ἔνθετο θυμῷ,</l>
    <l>χωόμενος ὅτι οἱ υἱὸν φίλον ἐξαλάωσας.</l>
    <l>ἀλλ' ἄγε τοι δείξω Ἰθάκης ἕδος, ὄφρα πεποίθῃς·</l>
    <l>Φόρκυνος μὲν ὅδ' ἐστὶ λιμήν, ἁλίοιο γέροντος,</l>
    <l>ἥδε δ' ἐπὶ κρατὸς λιμένος τανύφυλλος ἐλαίη·</l>
    <l>ἀγχόθι δ' αὐτῆς ἄντρον ἐπήρατον ἠεροειδές,</l>
    <l>ἱρὸν Νυμφάων, αἳ Νηϊάδες καλέονται·</l>
    <l>τοῦτο δέ τοι σπέος εὐρὺ κατηρεφές, ἔνθα σὺ πολλὰς</l>
    <l>ἕρδεσκες Νύμφῃσι τεληέσσας ἑκατόμβας·</l>
    <l>τοῦτο δὲ Νήριτόν ἐστιν ὄρος καταειμένον ὕλῃ.’</l>
    <l>ὣς εἰποῦσα θεὰ σκέδασ' ἠέρα, εἴσατο δὲ χθών·</l>
    <l>γήθησέν τ' ἄρ' ἔπειτα πολύτλας δῖος Ὀδυσσεὺς</l>
    <l>χαίρων ᾗ γαίῃ, κύσε δὲ ζείδωρον ἄρουραν.</l>
    <l>αὐτίκα δὲ Νύμφῃσ' ἠρήσατο χεῖρας ἀνασχών·</l>
    <l>‘Νύμφαι Νηϊάδες, κοῦραι Διός, οὔ ποτ' ἐγώ γε</l>
    <l>ὄψεσθ' ὔμμ' ἐφάμην· νῦν δ' εὐχωλῇσ' ἀγανῇσι</l>
    <l>χαίρετ'· ἀτὰρ καὶ δῶρα διδώσομεν, ὡς τὸ πάρος περ,</l>
    <l>αἴ κεν ἐᾷ πρόφρων με Διὸς θυγάτηρ ἀγελείη</l>
    <l>αὐτόν τε ζώειν καί μοι φίλον υἱὸν ἀέξῃ.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη</l>
    <l>‘θάρσει, μή τοι ταῦτα μετὰ φρεσὶ σῇσι μελόντων·</l>
    <l>ἀλλὰ χρήματα μὲν μυχῷ ἄντρου θεσπεσίοιο</l>
    <l>θείομεν αὐτίκα νῦν, ἵνα περ τάδε τοι σόα μίμνῃ·</l>
    <l>αὐτοὶ δὲ φραζώμεθ', ὅπως ὄχ' ἄριστα γένηται.’</l>
    <l>ὣς εἰποῦσα θεὰ δῦνε σπέος ἠεροειδές,</l>
    <l>μαιομένη κευθμῶνας ἀνὰ σπέος· αὐτὰρ Ὀδυσσεὺς</l>
    <l>ἄσσον πάντ' ἐφόρει, χρυσὸν καὶ ἀτειρέα χαλκὸν</l>
    <l>εἵματά τ' εὐποίητα, τά οἱ Φαίηκες ἔδωκαν.</l>
    <l>καὶ τὰ μὲν εὖ κατέθηκε, λίθον δ' ἐπέθηκε θύρῃσι</l>
    <l>Παλλὰς Ἀθηναίη, κούρη Διὸς αἰγιόχοιο.</l>
    <l>τὼ δὲ καθεζομένω ἱερῆς παρὰ πυθμέν' ἐλαίης</l>
    <l>φραζέσθην μνηστῆρσιν ὑπερφιάλοισιν ὄλεθρον.</l>
    <l>τοῖσι δὲ μύθων ἦρχε θεὰ γλαυκῶπις Ἀθήνη·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>φράζευ ὅπως μνηστῆρσιν ἀναιδέσι χεῖρας ἐφήσεις,</l>
    <l>οἳ δή τοι τρίετες μέγαρον κάτα κοιρανέουσι,</l>
    <l>μνώμενοι ἀντιθέην ἄλοχον καὶ ἕδνα διδόντες·</l>
    <l>ἡ δὲ σὸν αἰεὶ νόστον ὀδυρομένη κατὰ θυμὸν</l>
    <l>πάντας μέν ῥ' ἔλπει καὶ ὑπίσχεται ἀνδρὶ ἑκάστῳ,</l>
    <l>ἀγγελίας προϊεῖσα, νόος δέ οἱ ἄλλα μενοινᾷ.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὢ πόποι, ἦ μάλα δὴ Ἀγαμέμνονος Ἀτρεΐδαο</l>
    <l>φθείσεσθαι κακὸν οἶτον ἐνὶ μεγάροισιν ἔμελλον,</l>
    <l>εἰ μή μοι σὺ ἕκαστα, θεά, κατὰ μοῖραν ἔειπες.</l>
    <l>ἀλλ' ἄγε μῆτιν ὕφηνον, ὅπως ἀποτείσομαι αὐτούς·</l>
    <l>πὰρ δέ μοι αὐτὴ στῆθι μένος πολυθαρσὲς ἐνεῖσα,</l>
    <l>οἷον ὅτε Τροίης λύομεν λιπαρὰ κρήδεμνα.</l>
    <l>αἴ κέ μοι ὣς μεμαυῖα παρασταίης, γλαυκῶπι,</l>
    <l>καί κε τριηκοσίοισιν ἐγὼν ἄνδρεσσι μαχοίμην</l>
    <l>σὺν σοί, πότνα θεά, ὅτε μοι πρόφρασσ' ἐπαρήγοις.’</l>
    <l>τὸν δ' ἠμείβετ' ἔπειτα θεὰ γλαυκῶπις Ἀθήνη·</l>
    <l>‘καὶ λίην τοι ἐγώ γε παρέσσομαι, οὐδέ με λήσεις,</l>
    <l>ὁππότε κεν δὴ ταῦτα πενώμεθα· καί τιν' ὀΐω</l>
    <l>αἵματί τ' ἐγκεφάλῳ τε παλαξέμεν ἄσπετον οὖδας</l>
    <l>ἀνδρῶν μνηστήρων, οἵ τοι βίοτον κατέδουσιν.</l>
    <l>ἀλλ' ἄγε σ' ἄγνωστον τεύξω πάντεσσι βροτοῖσι·</l>
    <l>κάρψω μὲν χρόα καλὸν ἐνὶ γναμπτοῖσι μέλεσσι,</l>
    <l>ξανθὰς δ' ἐκ κεφαλῆς ὀλέσω τρίχας, ἀμφὶ δὲ λαῖφος</l>
    <l>ἕσσω, ὅ κεν στυγέῃσιν ἰδὼν ἄνθρωπος ἔχοντα,</l>
    <l>κνυζώσω δέ τοι ὄσσε πάρος περικαλλέ' ἐόντε,</l>
    <l>ὡς ἂν ἀεικέλιος πᾶσι μνηστῆρσι φανήῃς</l>
    <l>σῇ τ' ἀλόχῳ καὶ παιδί, τὸν ἐν μεγάροισιν ἔλειπες.</l>
    <l>αὐτὸς δὲ πρώτιστα συβώτην εἰσαφικέσθαι,</l>
    <l>ὅς τοι ὑῶν ἐπίουρος, ὁμῶς δέ τοι ἤπια οἶδε,</l>
    <l>παῖδά τε σὸν φιλέει καὶ ἐχέφρονα Πηνελόπειαν.</l>
    <l>δήεις τόν γε σύεσσι παρήμενον· αἱ δὲ νέμονται</l>
    <l>πὰρ Κόρακος πέτρῃ ἐπί τε κρήνῃ Ἀρεθούσῃ,</l>
    <l>ἔσθουσαι βάλανον μενοεικέα καὶ μέλαν ὕδωρ</l>
    <l>πίνουσαι, τά θ' ὕεσσι τρέφει τεθαλυῖαν ἀλοιφήν.</l>
    <l>ἔνθα μένειν καὶ πάντα παρήμενος ἐξερέεσθαι,</l>
    <l>ὄφρ' ἂν ἐγὼν ἔλθω Σπάρτην ἐς καλλιγύναικα</l>
    <l>Τηλέμαχον καλέουσα, τεὸν φίλον υἱόν, Ὀδυσσεῦ·</l>
    <l>ὅς τοι ἐς εὐρύχορον Λακεδαίμονα πὰρ Μενέλαον</l>
    <l>ᾤχετο πευσόμενος μετὰ σὸν κλέος, εἴ που ἔτ' εἴης.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘τίπτε τ' ἄρ' οὔ οἱ ἔειπες, ἐνὶ φρεσὶ πάντα ἰδυῖα;</l>
    <l>ἦ ἵνα που καὶ κεῖνος ἀλώμενος ἄλγεα πάσχῃ</l>
    <l>πόντον ἐπ' ἀτρύγετον, βίοτον δέ οἱ ἄλλοι ἔδωσι;’</l>
    <l>τὸν δ' ἠμείβετ' ἔπειτα θεὰ γλαυκῶπις Ἀθήνη·</l>
    <l>‘μὴ δή τοι κεῖνός γε λίην ἐνθύμιος ἔστω.</l>
    <l>αὐτή μιν πόμπευον, ἵνα κλέος ἐσθλὸν ἄροιτο</l>
    <l>κεῖσ' ἐλθών· ἀτὰρ οὔ τιν' ἔχει πόνον, ἀλλὰ ἕκηλος</l>
    <l>ἧσται ἐν Ἀτρεΐδαο δόμοις, παρὰ δ' ἄσπετα κεῖται.</l>
    <l>ἦ μέν μιν λοχόωσι νέοι σὺν νηῒ μελαίνῃ,</l>
    <l>ἱέμενοι κτεῖναι, πρὶν πατρίδα γαῖαν ἱκέσθαι·</l>
    <l>ἀλλὰ τά γ' οὐκ ὀΐω· πρὶν καί τινα γαῖα καθέξει</l>
    <l>ἀνδρῶν μνηστήρων, οἵ τοι βίοτον κατέδουσιν.’</l>
    <l>ὣς ἄρα μιν φαμένη ῥάβδῳ ἐπεμάσσατ' Ἀθήνη.</l>
    <l>κάρψε μέν οἱ χρόα καλὸν ἐνὶ γναμπτοῖσι μέλεσσι,</l>
    <l>ξανθὰς δ' ἐκ κεφαλῆς ὄλεσε τρίχας, ἀμφὶ δὲ δέρμα</l>
    <l>πάντεσσιν μελέεσσι παλαιοῦ θῆκε γέροντος,</l>
    <l>κνύζωσεν δέ οἱ ὄσσε πάρος περικαλλέ' ἐόντε·</l>
    <l>ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,</l>
    <l>ῥωγαλέα ῥυπόωντα, κακῷ μεμορυγμένα καπνῷ·</l>
    <l>ἀμφὶ δέ μιν μέγα δέρμα ταχείης ἕσσ' ἐλάφοιο,</l>
    <l>ψιλόν· δῶκε δέ οἱ σκῆπτρον καὶ ἀεικέα πήρην,</l>
    <l>πυκνὰ ῥωγαλέην· ἐν δὲ στρόφος ἦεν ἀορτήρ.</l>
    <l>τώ γ' ὣς βουλεύσαντε διέτμαγεν· ἡ μὲν ἔπειτα</l>
    <l>ἐς Λακεδαίμονα δῖαν ἔβη μετὰ παῖδ' Ὀδυσῆος.</l>
  </verse>
  <chapter label="Ῥαψωδία ξ">Ῥαψωδία ξ</chapter>
  <verse ln="1">
    <l>Αὐτὰρ ὁ ἐκ λιμένος προσέβη τρηχεῖαν ἀταρπὸν</l>
    <l>χῶρον ἀν' ὑλήεντα δι' ἄκριας, ᾗ οἱ Ἀθήνη</l>
    <l>πέφραδε δῖον ὑφορβόν, ὅ οἱ βιότοιο μάλιστα</l>
    <l>κήδετο οἰκήων, οὓς κτήσατο δῖος Ὀδυσσεύς.</l>
    <l>τὸν δ' ἄρ' ἐνὶ προδόμῳ εὗρ' ἥμενον, ἔνθα οἱ αὐλὴ</l>
    <l>ὑψηλὴ δέδμητο, περισκέπτῳ ἐνὶ χώρῳ,</l>
    <l>καλή τε μεγάλη τε, περίδρομος· ἥν ῥα συβώτης</l>
    <l>αὐτὸς δείμαθ' ὕεσσιν ἀποιχομένοιο ἄνακτος,</l>
    <l>νόσφιν δεσποίνης καὶ Λαέρταο γέροντος,</l>
    <l>ῥυτοῖσιν λάεσσι καὶ ἐθρίγκωσεν ἀχέρδῳ.</l>
    <l>σταυροὺς δ' ἐκτὸς ἔλασσε διαμπερὲς ἔνθα καὶ ἔνθα</l>
    <l>πυκνοὺς καὶ θαμέας, τὸ μέλαν δρυὸς ἀμφικεάσσας.</l>
    <l>ἔντοσθεν δ' αὐλῆς συφεοὺς δυοκαίδεκα ποίει</l>
    <l>πλησίον ἀλλήλων, εὐνὰς συσίν· ἐν δὲ ἑκάστῳ</l>
    <l>πεντήκοντα σύες χαμαιευνάδες ἐρχατόωντο,</l>
    <l>θήλειαι τοκάδες· τοὶ δ' ἄρσενες ἐκτὸς ἴαυον,</l>
    <l>πολλὸν παυρότεροι· τοὺς γὰρ μινύθεσκον ἔδοντες</l>
    <l>ἀντίθεοι μνηστῆρες, ἐπεὶ προΐαλλε συβώτης</l>
    <l>αἰεὶ ζατρεφέων σιάλων τὸν ἄριστον ἁπάντων·</l>
    <l>οἱ δὲ τριηκόσιοί τε καὶ ἑξήκοντα πέλοντο.</l>
    <l>πὰρ δὲ κύνες θήρεσσιν ἐοικότες αἰὲν ἴαυον</l>
    <l>τέσσαρες, οὓς ἔθρεψε συβώτης, ὄρχαμος ἀνδρῶν.</l>
    <l>αὐτὸς δ' ἀμφὶ πόδεσσιν ἑοῖς ἀράρισκε πέδιλα,</l>
    <l>τάμνων δέρμα βόειον ἐϋχροές· οἱ δὲ δὴ ἄλλοι</l>
    <l>ᾤχοντ' ἄλλυδις ἄλλος ἅμ' ἀγρομένοισι σύεσσιν,</l>
    <l>οἱ τρεῖς· τὸν δὲ τέταρτον ἀποπροέηκε πόλινδε</l>
    <l>σῦν ἀγέμεν μνηστῆρσιν ὑπερφιάλοισιν ἀνάγκῃ,</l>
    <l>ὄφρ' ἱερεύσαντες κρειῶν κορεσαίατο θυμόν.</l>
    <l>ἐξαπίνης δ' Ὀδυσῆα ἴδον κύνες ὑλακόμωροι.</l>
    <l>οἱ μὲν κεκλήγοντες ἐπέδραμον· αὐτὰρ Ὀδυσσεὺς</l>
    <l>ἕζετο κερδοσύνῃ, σκῆπτρον δέ οἱ ἔκπεσε χειρός.</l>
    <l>ἔνθα κεν ᾧ πὰρ σταθμῷ ἀεικέλιον πάθεν ἄλγος·</l>
    <l>ἀλλὰ συβώτης ὦκα ποσὶ κραιπνοῖσι μετασπὼν</l>
    <l>ἔσσυτ' ἀνὰ πρόθυρον, σκῦτος δέ οἱ ἔκπεσε χειρός.</l>
    <l>τοὺς μὲν ὁμοκλήσας σεῦεν κύνας ἄλλυδις ἄλλον</l>
    <l>πυκνῇσιν λιθάδεσσιν, ὁ δὲ προσέειπεν ἄνακτα·</l>
    <l>‘ὦ γέρον, ἦ ὀλίγου σε κύνες διεδηλήσαντο</l>
    <l>ἐξαπίνης, καί κέν μοι ἐλεγχείην κατέχευας.</l>
    <l>καὶ δέ μοι ἄλλα θεοὶ δόσαν ἄλγεά τε στοναχάς τε·</l>
    <l>ἀντιθέου γὰρ ἄνακτος ὀδυρόμενος καὶ ἀχεύων</l>
    <l>ἧμαι, ἄλλοισιν δὲ σύας σιάλους ἀτιτάλλω</l>
    <l>ἔδμεναι· αὐτὰρ κεῖνος ἐελδόμενός που ἐδωδῆς</l>
    <l>πλάζετ' ἐπ' ἀλλοθρόων ἀνδρῶν δῆμόν τε πόλιν τε,</l>
    <l>εἴ που ἔτι ζώει καὶ ὁρᾷ φάος ἠελίοιο.</l>
    <l>ἀλλ' ἕπεο, κλισίηνδ' ἴομεν, γέρον, ὄφρα καὶ αὐτός,</l>
    <l>σίτου καὶ οἴνοιο κορεσσάμενος κατὰ θυμόν,</l>
    <l>εἴπῃς, ὁππόθεν ἐσσὶ καὶ ὁππόσα κήδε' ἀνέτλης.’</l>
    <l>ὣς εἰπὼν κλισίηνδ' ἡγήσατο δῖος ὑφορβός,</l>
    <l>εἷσεν δ' εἰσαγαγών, ῥῶπας δ' ὑπέχευε δασείας,</l>
    <l>ἐστόρεσεν δ' ἐπὶ δέρμα ἰονθάδος ἀγρίου αἰγός,</l>
    <l>αὐτοῦ ἐνεύναιον, μέγα καὶ δασύ. χαῖρε δ' Ὀδυσσεύς,</l>
    <l>ὅττι μιν ὣς ὑπέδεκτο, ἔπος τ' ἔφατ' ἔκ τ' ὀνόμαζε·</l>
    <l>‘Ζεύς τοι δοίη, ξεῖνε, καὶ ἀθάνατοι θεοὶ ἄλλοι,</l>
    <l>ὅττι μάλιστ' ἐθέλεις, ὅτι με πρόφρων ὑπέδεξο.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘ξεῖν', οὔ μοι θέμις ἔστ', οὐδ' εἰ κακίων σέθεν ἔλθοι,</l>
    <l>ξεῖνον ἀτιμῆσαι· πρὸς γὰρ Διός εἰσιν ἅπαντες</l>
    <l>ξεῖνοί τε πτωχοί τε. δόσις δ' ὀλίγη τε φίλη τε</l>
    <l>γίνεται ἡμετέρη· ἡ γὰρ δμώων δίκη ἐστίν,</l>
    <l>αἰεὶ δειδιότων, ὅτ' ἐπικρατέωσιν ἄνακτες</l>
    <l>οἱ νέοι. ἦ γὰρ τοῦ γε θεοὶ κατὰ νόστον ἔδησαν,</l>
    <l>ὅς κεν ἔμ' ἐνδυκέως ἐφίλει καὶ κτῆσιν ὄπασσεν,</l>
    <l>οἷά τε ᾧ οἰκῆϊ ἄναξ εὔθυμος ἔδωκεν,</l>
    <l>οἶκόν τε κλῆρόν τε πολυμνήστην τε γυναῖκα,</l>
    <l>ὅς οἱ πολλὰ κάμῃσι, θεὸς δ' ἐπὶ ἔργον ἀέξῃ,</l>
    <l>ὡς καὶ ἐμοὶ τόδε ἔργον ἀέξεται, ᾧ ἐπιμίμνω.</l>
    <l>τῶ κέ με πόλλ' ὤνησεν ἄναξ, εἰ αὐτόθ' ἐγήρα·</l>
    <l>ἀλλ' ὄλεθ'. ὡς ὤφελλ' Ἑλένης ἀπὸ φῦλον ὀλέσθαι</l>
    <l>πρόχνυ, ἐπεὶ πολλῶν ἀνδρῶν ὑπὸ γούνατ' ἔλυσε·</l>
    <l>καὶ γὰρ κεῖνος ἔβη Ἀγαμέμνονος εἵνεκα τιμῆς</l>
    <l>Ἴλιον εἰς εὔπωλον, ἵνα Τρώεσσι μάχοιτο.’</l>
    <l>ὣς εἰπὼν ζωστῆρι θοῶς συνέεργε χιτῶνα,</l>
    <l>βῆ δ' ἴμεν ἐς συφεούς, ὅθι ἔθνεα ἔρχατο χοίρων.</l>
    <l>ἔνθεν ἑλὼν δύ' ἔνεικε καὶ ἀμφοτέρους ἱέρευσεν,</l>
    <l>εὗσέ τε μίστυλλέν τε καὶ ἀμφ' ὀβελοῖσιν ἔπειρεν.</l>
    <l>ὀπτήσας δ' ἄρα πάντα φέρων παρέθηκ' Ὀδυσῆϊ</l>
    <l>θέρμ' αὐτοῖσ' ὀβελοῖσιν, ὁ δ' ἄλφιτα λευκὰ πάλυνεν.</l>
    <l>ἐν δ' ἄρα κισσυβίῳ κίρνη μελιηδέα οἶνον,</l>
    <l>αὐτὸς δ' ἀντίον ἷζεν, ἐποτρύνων δὲ προσηύδα·</l>
    <l>‘ἔσθιε νῦν, ὦ ξεῖνε, τά τε δμώεσσι πάρεστι,</l>
    <l>χοίρε'· ἀτὰρ σιάλους γε σύας μνηστῆρες ἔδουσιν,</l>
    <l>οὐκ ὄπιδα φρονέοντες ἐνὶ φρεσὶν οὐδ' ἐλεητύν.</l>
    <l>οὐ μὲν σχέτλια ἔργα θεοὶ μάκαρες φιλέουσιν,</l>
    <l>ἀλλὰ δίκην τίουσι καὶ αἴσιμα ἔργ' ἀνθρώπων.</l>
    <l>καὶ μὲν δυσμενέες καὶ ἀνάρσιοι, οἵ τ' ἐπὶ γαίης</l>
    <l>ἀλλοτρίης βῶσιν καί σφιν Ζεὺς ληΐδα δώῃ,</l>
    <l>πλησάμενοι δέ τε νῆας ἔβαν οἶκόνδε νέεσθαι, -</l>
    <l>καὶ μὲν τοῖσ' ὄπιδος κρατερὸν δέος ἐν φρεσὶ πίπτει·</l>
    <l>οἵδε δέ τοι ἴσασι, θεοῦ δέ τιν' ἔκλυον αὐδήν,</l>
    <l>κείνου λυγρὸν ὄλεθρον, ὅ τ' οὐκ ἐθέλουσι δικαίως</l>
    <l>μνᾶσθαι οὐδὲ νέεσθαι ἐπὶ σφέτερ', ἀλλὰ ἕκηλοι</l>
    <l>κτήματα δαρδάπτουσιν ὑπέρβιον, οὐδ' ἔπι φειδώ.</l>
    <l>ὅσσαι γὰρ νύκτες τε καὶ ἡμέραι ἐκ Διός εἰσιν,</l>
    <l>οὔ ποθ' ἓν ἱρεύουσ' ἱερήϊον οὐδὲ δύ' οἶα·</l>
    <l>οἶνον δὲ φθινύθουσιν ὑπέρβιον ἐξαφύοντες.</l>
    <l>ἦ γάρ οἱ ζωή γ' ἦν ἄσπετος· οὔ τινι τόσση</l>
    <l>ἀνδρῶν ἡρώων, οὔτ' ἠπείροιο μελαίνης</l>
    <l>οὔτ' αὐτῆς Ἰθάκης· οὐδὲ ξυνεείκοσι φωτῶν</l>
    <l>ἔστ' ἄφενος τοσσοῦτον· ἐγὼ δέ κέ τοι καταλέξω.</l>
    <l>δώδεκ' ἐν ἠπείρῳ ἀγέλαι· τόσα πώεα οἰῶν,</l>
    <l>τόσσα συῶν συβόσια, τόσ' αἰπόλια πλατέ' αἰγῶν</l>
    <l>βόσκουσι ξεῖνοί τε καὶ αὐτοῦ βώτορες ἄνδρες·</l>
    <l>ἐνθάδε τ' αἰπόλια πλατέ' αἰγῶν ἕνδεκα πάντα</l>
    <l>ἐσχατιῇ βόσκοντ', ἐπὶ δ' ἀνέρες ἐσθλοὶ ὄρονται.</l>
    <l>τῶν αἰεί σφιν ἕκαστος ἐπ' ἤματι μῆλον ἀγινεῖ,</l>
    <l>ζατρεφέων αἰγῶν ὅς τις φαίνηται ἄριστος.</l>
    <l>αὐτὰρ ἐγὼ σῦς τάσδε φυλάσσω τε ῥύομαί τε</l>
    <l>καί σφι συῶν τὸν ἄριστον ἐῢ κρίνας ἀποπέμπω.’</l>
    <l>ὣς φάθ'· ὁ δ' ἐνδυκέως κρέα τ' ἤσθιε πῖνέ τε οἶνον,</l>
    <l>ἁρπαλέως ἀκέων, κακὰ δὲ μνηστῆρσι φύτευεν.</l>
    <l>αὐτὰρ ἐπεὶ δείπνησε καὶ ἤραρε θυμὸν ἐδωδῇ,</l>
    <l>καί οἱ πλησάμενος δῶκε σκύφος, ᾧ περ ἔπινεν,</l>
    <l>οἴνου ἐνίπλειον· ὁ δ' ἐδέξατο, χαῖρε δὲ θυμῷ,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ὦ φίλε, τίς γάρ σε πρίατο κτεάτεσσιν ἑοῖσιν,</l>
    <l>ὧδε μάλ' ἀφνειὸς καὶ καρτερός, ὡς ἀγορεύεις;</l>
    <l>φῂς δ' αὐτὸν φθίσθαι Ἀγαμέμνονος εἵνεκα τιμῆς.</l>
    <l>εἰπέ μοι, αἴ κέ ποθι γνώω τοιοῦτον ἐόντα.</l>
    <l>Ζεὺς γάρ που τό γε οἶδε καὶ ἀθάνατοι θεοὶ ἄλλοι,</l>
    <l>εἴ κέ μιν ἀγγείλαιμι ἰδών· ἐπὶ πολλὰ δ' ἀλήθην.’</l>
    <l>τὸν δ' ἠμείβετ' ἔπειτα συβώτης, ὄρχαμος ἀνδρῶν·</l>
    <l>‘ὦ γέρον, οὔ τις κεῖνον ἀνὴρ ἀλαλήμενος ἐλθὼν</l>
    <l>ἀγγέλλων πείσειε γυναῖκά τε καὶ φίλον υἱόν,</l>
    <l>ἀλλ' ἄλλως, κομιδῆς κεχρημένοι, ἄνδρες ἀλῆται</l>
    <l>ψεύδοντ' οὐδ' ἐθέλουσιν ἀληθέα μυθήσασθαι.</l>
    <l>ὃς δέ κ' ἀλητεύων Ἰθάκης ἐς δῆμον ἵκηται,</l>
    <l>ἐλθὼν ἐς δέσποιναν ἐμὴν ἀπατήλια βάζει·</l>
    <l>ἡ δ' εὖ δεξαμένη φιλέει καὶ ἕκαστα μεταλλᾷ,</l>
    <l>καί οἱ ὀδυρομένῃ βλεφάρων ἄπο δάκρυα πίπτει,</l>
    <l>ἣ θέμις ἐστὶ γυναικός, ἐπὴν πόσις ἄλλοθ' ὄληται.</l>
    <l>αἶψά κε καὶ σύ, γεραιέ, ἔπος παρατεκτήναιο,</l>
    <l>εἴ τίς τοι χλαῖνάν τε χιτῶνά τε εἵματα δοίη.</l>
    <l>τοῦ δ' ἤδη μέλλουσι κύνες ταχέες τ' οἰωνοὶ</l>
    <l>ῥινὸν ἀπ' ὀστεόφιν ἐρύσαι, ψυχὴ δὲ λέλοιπεν·</l>
    <l>ἢ τόν γ' ἐν πόντῳ φάγον ἰχθύες, ὀστέα δ' αὐτοῦ</l>
    <l>κεῖται ἐπ' ἠπείρου ψαμάθῳ εἰλυμένα πολλῇ.</l>
    <l>ὣς ὁ μὲν ἔνθ' ἀπόλωλε, φίλοισι δὲ κήδε' ὀπίσσω</l>
    <l>πᾶσιν, ἐμοὶ δὲ μάλιστα, τετεύχαται· οὐ γὰρ ἔτ' ἄλλον</l>
    <l>ἤπιον ὧδε ἄνακτα κιχήσομαι, ὁππόσ' ἐπέλθω,</l>
    <l>οὐδ' εἴ κεν πατρὸς καὶ μητέρος αὖτις ἵκωμαι</l>
    <l>οἶκον, ὅθι πρῶτον γενόμην καί μ' ἔτρεφον αὐτοί.</l>
    <l>οὐδέ νυ τῶν ἔτι τόσσον ὀδύρομαι, ἱέμενός περ</l>
    <l>ὀφθαλμοῖσιν ἰδέσθαι ἐὼν ἐν πατρίδι γαίῃ·</l>
    <l>ἀλλά μ' Ὀδυσσῆος πόθος αἴνυται οἰχομένοιο.</l>
    <l>τὸν μὲν ἐγών, ὦ ξεῖνε, καὶ οὐ παρεόντ' ὀνομάζειν</l>
    <l>αἰδέομαι· περὶ γάρ μ' ἐφίλει καὶ κήδετο θυμῷ·</l>
    <l>ἀλλά μιν ἠθεῖον καλέω καὶ νόσφιν ἐόντα.’</l>
    <l>τὸν δ' αὖτε προσέειπε πολύτλας δῖος Ὀδυσσεύς·</l>
    <l>‘ὦ φίλ', ἐπεὶ δὴ πάμπαν ἀναίνεαι οὐδ' ἔτι φῇσθα</l>
    <l>κεῖνον ἐλεύσεσθαι, θυμὸς δέ τοι αἰὲν ἄπιστος·</l>
    <l>ἀλλ' ἐγὼ οὐκ αὔτως μυθήσομαι, ἀλλὰ σὺν ὅρκῳ,</l>
    <l>ὡς νεῖται Ὀδυσεύς· εὐαγγέλιον δέ μοι ἔστω</l>
    <l>αὐτίκ', ἐπεί κεν κεῖνος ἰὼν τὰ ἃ δώμαθ' ἵκηται·</l>
    <l>ἕσσαι με χλαῖνάν τε χιτῶνά τε, εἵματα καλά·</l>
    <l>πρὶν δέ κε, καὶ μάλα περ κεχρημένος, οὔ τι δεχοίμην.</l>
    <l>ἐχθρὸς γάρ μοι κεῖνος ὁμῶς Ἀΐδαο πύλῃσι</l>
    <l>γίνεται, ὃς πενίῃ εἴκων ἀπατήλια βάζει.</l>
    <l>ἴστω νῦν Ζεὺς πρῶτα θεῶν ξενίη τε τράπεζα</l>
    <l>ἱστίη τ' Ὀδυσῆος ἀμύμονος, ἣν ἀφικάνω·</l>
    <l>ἦ μέν τοι τάδε πάντα τελείεται ὡς ἀγορεύω.</l>
    <l>τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς,</l>
    <l>τοῦ μὲν φθίνοντος μηνός, τοῦ δ' ἱσταμένοιο,</l>
    <l>οἴκαδε νοστήσας, καὶ τείσεται, ὅς τις ἐκείνου</l>
    <l>ἐνθάδ' ἀτιμάζει ἄλοχον καὶ φαίδιμον υἱόν.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘ὦ γέρον, οὔτ' ἄρ' ἐγὼν εὐαγγέλιον τόδε τείσω</l>
    <l>οὔτ' Ὀδυσεὺς ἔτι οἶκον ἐλεύσεται· ἀλλὰ ἕκηλος</l>
    <l>πῖνε, καὶ ἄλλα παρὲξ μεμνώμεθα, μηδέ με τούτων</l>
    <l>μίμνῃσκ'· ἦ γὰρ θυμὸς ἐνὶ στήθεσσιν ἐμοῖσιν</l>
    <l>ἄχνυται, ὁππότε τις μνήσῃ κεδνοῖο ἄνακτος.</l>
    <l>ἀλλ' ἦ τοι ὅρκον μὲν ἐάσομεν, αὐτὰρ Ὀδυσσεὺς</l>
    <l>ἔλθοι, ὅπως μιν ἐγώ γ' ἐθέλω καὶ Πηνελόπεια</l>
    <l>Λαέρτης θ' ὁ γέρων καὶ Τηλέμαχος θεοειδής.</l>
    <l>νῦν αὖ παιδὸς ἄλαστον ὀδύρομαι, ὃν τέκ' Ὀδυσσεύς,</l>
    <l>Τηλεμάχου. τὸν ἐπεὶ θρέψαν θεοὶ ἔρνεϊ ἶσον,</l>
    <l>καί μιν ἔφην ἔσσεσθαι ἐν ἀνδράσιν οὔ τι χέρεια</l>
    <l>πατρὸς ἑοῖο φίλοιο, δέμας καὶ εἶδος ἀγητόν,</l>
    <l>τὸν δέ τις ἀθανάτων βλάψε φρένας ἔνδον ἐΐσας</l>
    <l>ἠέ τις ἀνθρώπων· ὁ δ' ἔβη μετὰ πατρὸς ἀκουὴν</l>
    <l>ἐς Πύλον ἠγαθέην· τὸν δὲ μνηστῆρες ἀγαυοὶ</l>
    <l>οἴκαδ' ἰόντα λοχῶσιν, ὅπως ἀπὸ φῦλον ὄληται</l>
    <l>νώνυμον ἐξ Ἰθάκης Ἀρκεισίου ἀντιθέοιο.</l>
    <l>ἀλλ' ἦ τοι κεῖνον μὲν ἐάσομεν, ἤ κεν ἁλώῃ</l>
    <l>ἦ κε φύγῃ καί κέν οἱ ὑπέρσχῃ χεῖρα Κρονίων.</l>
    <l>ἀλλ' ἄγε μοι σύ, γεραιέ, τὰ σ' αὐτοῦ κήδε' ἐνίσπες</l>
    <l>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ·</l>
    <l>τίς πόθεν εἰς ἀνδρῶν; πόθι τοι πόλις ἠδὲ τοκῆες;</l>
    <l>ὁπποίης τ' ἐπὶ νηὸς ἀφίκεο; πῶς δέ σε ναῦται</l>
    <l>ἤγαγον εἰς Ἰθάκην; τίνες ἔμμεναι εὐχετόωντο;</l>
    <l>οὐ μὲν γάρ τί σε πεζὸν ὀΐομαι ἐνθάδ' ἱκέσθαι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘τοιγὰρ ἐγώ τοι ταῦτα μάλ' ἀτρεκέως ἀγορεύσω.</l>
    <l>εἴη μὲν νῦν νῶϊν ἐπὶ χρόνον ἠμὲν ἐδωδὴ</l>
    <l>ἠδὲ μέθυ γλυκερὸν κλισίης ἔντοσθεν ἐοῦσι</l>
    <l>δαίνυσθαι ἀκέοντ', ἄλλοι δ' ἐπὶ ἔργον ἕποιεν·</l>
    <l>ῥηϊδίως κεν ἔπειτα καὶ εἰς ἐνιαυτὸν ἅπαντα</l>
    <l>οὔ τι διαπρήξαιμι λέγων ἐμὰ κήδεα θυμοῦ,</l>
    <l>ὅσσα γε δὴ ξύμπαντα θεῶν ἰότητι μόγησα.</l>
    <l>ἐκ μὲν Κρητάων γένος εὔχομαι εὐρειάων,</l>
    <l>ἀνέρος ἀφνειοῖο πάϊς· πολλοὶ δὲ καὶ ἄλλοι</l>
    <l>υἷες ἐνὶ μεγάρῳ ἠμὲν τράφον ἠδ' ἐγένοντο</l>
    <l>γνήσιοι ἐξ ἀλόχου· ἐμὲ δ' ὠνητὴ τέκε μήτηρ</l>
    <l>παλλακίς, ἀλλά με ἶσον ἰθαιγενέεσσιν ἐτίμα</l>
    <l>Κάστωρ Ὑλακίδης, τοῦ ἐγὼ γένος εὔχομαι εἶναι·</l>
    <l>ὃς τότ' ἐνὶ Κρήτεσσι θεὸς ὣς τίετο δήμῳ</l>
    <l>ὄλβῳ τε πλούτῳ τε καὶ υἱάσι κυδαλίμοισιν.</l>
    <l>ἀλλ' ἦ τοι τὸν κῆρες ἔβαν θανάτοιο φέρουσαι</l>
    <l>εἰς Ἀΐδαο δόμους· τοὶ δὲ ζωὴν ἐδάσαντο</l>
    <l>παῖδες ὑπέρθυμοι καὶ ἐπὶ κλήρους ἐβάλοντο,</l>
    <l>αὐτὰρ ἐμοὶ μάλα παῦρα δόσαν καὶ οἰκί' ἔνειμαν.</l>
    <l>ἠγαγόμην δὲ γυναῖκα πολυκλήρων ἀνθρώπων</l>
    <l>εἵνεκ' ἐμῆς ἀρετῆς. ἐπεὶ οὐκ ἀποφώλιος ἦα</l>
    <l>οὐδὲ φυγοπτόλεμος· νῦν δ' ἤδη πάντα λέλοιπεν·</l>
    <l>ἀλλ' ἔμπης καλάμην γέ σ' ὀΐομαι εἰσορόωντα</l>
    <l>γινώσκειν· ἦ γάρ με δύη ἔχει ἤλιθα πολλή.</l>
    <l>ἦ μὲν δὴ θάρσος μοι Ἄρης τ' ἔδοσαν καὶ Ἀθήνη</l>
    <l>καὶ ῥηξηνορίην· ὁπότε κρίνοιμι λόχονδε</l>
    <l>ἄνδρας ἀριστῆας, κακὰ δυσμενέεσσι φυτεύων,</l>
    <l>οὔ ποτέ μοι θάνατον προτιόσσετο θυμὸς ἀγήνωρ,</l>
    <l>ἀλλὰ πολὺ πρώτιστος ἐπάλμενος ἔγχει ἕλεσκον</l>
    <l>ἀνδρῶν δυσμενέων ὅ τέ μοι εἴξειε πόδεσσι.</l>
    <l>τοῖος ἔα ἐν πολέμῳ· ἔργον δέ μοι οὐ φίλον ἔσκεν</l>
    <l>οὐδ' οἰκωφελίη, ἥ τε τρέφει ἀγλαὰ τέκνα,</l>
    <l>ἀλλά μοι αἰεὶ νῆες ἐπήρετμοι φίλαι ἦσαν</l>
    <l>καὶ πόλεμοι καὶ ἄκοντες ἐΰξεστοι καὶ ὀϊστοί,</l>
    <l>λυγρά, τά τ' ἄλλοισίν γε καταῤῥιγηλὰ πέλονται.</l>
    <l>αὐτὰρ ἐμοὶ τὰ φίλ' ἔσκε, τά που θεὸς ἐν φρεσὶ θῆκεν·</l>
    <l>ἄλλος γάρ τ' ἄλλοισιν ἀνὴρ ἐπιτέρπεται ἔργοις.</l>
    <l>πρὶν μὲν γὰρ Τροίης ἐπιβήμεναι υἷας Ἀχαιῶν</l>
    <l>εἰνάκις ἀνδράσιν ἦρξα καὶ ὠκυπόροισι νέεσσιν</l>
    <l>ἄνδρας ἐς ἀλλοδαπούς, καί μοι μάλα τύγχανε πολλά.</l>
    <l>τῶν ἐξαιρεύμην μενοεικέα, πολλὰ δ' ὀπίσσω</l>
    <l>λάγχανον· αἶψα δὲ οἶκος ὀφέλλετο, καί ῥα ἔπειτα</l>
    <l>δεινός τ' αἰδοῖός τε μετὰ Κρήτεσσι τετύγμην.</l>
    <l>ἀλλ' ὅτε δὴ τήν γε στυγερὴν ὁδὸν εὐρύοπα Ζεὺς</l>
    <l>ἐφράσαθ', ἣ πολλῶν ἀνδρῶν ὑπὸ γούνατ' ἔλυσε,</l>
    <l>δὴ τότ' ἔμ' ἤνωγον καὶ ἀγακλυτὸν Ἰδομενῆα</l>
    <l>νήεσσ' ἡγήσασθαι ἐς Ἴλιον· οὐδέ τι μῆχος</l>
    <l>ἦεν ἀνήνασθαι, χαλεπὴ δ' ἔχε δήμου φῆμις.</l>
    <l>ἔνθα μὲν εἰνάετες πολεμίζομεν υἷες Ἀχαιῶν,</l>
    <l>τῷ δεκάτῳ δὲ πόλιν Πριάμου πέρσαντες ἔβημεν</l>
    <l>οἴκαδε σὺν νήεσσι, θεὸς δ' ἐκέδασσεν Ἀχαιούς.</l>
    <l>αὐτὰρ ἐμοὶ δειλῷ κακὰ μήδετο μητίετα Ζεύς·</l>
    <l>μῆνα γὰρ οἶον ἔμεινα τεταρπόμενος τεκέεσσι</l>
    <l>κουριδίῃ τ' ἀλόχῳ καὶ κτήμασιν· αὐτὰρ ἔπειτα</l>
    <l>Αἴγυπτόνδε με θυμὸς ἀνώγει ναυτίλλεσθαι,</l>
    <l>νῆας ἐῢ στείλαντα, σὺν ἀντιθέοισ' ἑτάροισιν.</l>
    <l>ἐννέα νῆας στεῖλα, θοῶς δ' ἐσαγείρετο λαός.</l>
    <l>ἑξῆμαρ μὲν ἔπειτα ἐμοὶ ἐρίηρες ἑταῖροι</l>
    <l>δαίνυντ'· αὐτὰρ ἐγὼν ἱερήϊα πολλὰ παρεῖχον</l>
    <l>θεοῖσίν τε ῥέζειν αὐτοῖσί τε δαῖτα πένεσθαι.</l>
    <l>ἑβδομάτῃ δ' ἀναβάντες ἀπὸ Κρήτης εὐρείης</l>
    <l>ἐπλέομεν βορέῃ ἀνέμῳ ἀκραέϊ καλῷ</l>
    <l>ῥηϊδίως, ὡς εἴ τε κατὰ ῥόον· οὐδέ τις οὖν μοι</l>
    <l>νηῶν πημάνθη, ἀλλ' ἀσκηθέες καὶ ἄνουσοι</l>
    <l>ἥμεθα, τὰς δ' ἄνεμός τε κυβερνῆταί τ' ἴθυνον.</l>
    <l>πεμπταῖοι δ' Αἴγυπτον ἐϋῤῥείτην ἱκόμεσθα,</l>
    <l>στῆσα δ' ἐν Αἰγύπτῳ ποταμῷ νέας ἀμφιελίσσας.</l>
    <l>ἔνθ' ἦ τοι μὲν ἐγὼ κελόμην ἐρίηρας ἑταίρους</l>
    <l>αὐτοῦ πὰρ νήεσσι μένειν καὶ νῆας ἔρυσθαι,</l>
    <l>ὀπτῆρας δὲ κατὰ σκοπιὰς ὤτρυνα νέεσθαι·</l>
    <l>οἱ δ' ὕβρει εἴξαντες, ἐπισπόμενοι μένεϊ σφῷ,</l>
    <l>αἶψα μάλ' Αἰγυπτίων ἀνδρῶν περικαλλέας ἀγροὺς</l>
    <l>πόρθεον, ἐκ δὲ γυναῖκας ἄγον καὶ νήπια τέκνα,</l>
    <l>αὐτούς τ' ἔκτεινον· τάχα δ' ἐς πόλιν ἵκετ' ἀϋτή.</l>
    <l>οἱ δὲ βοῆς ἀΐοντες ἅμ' ἠόϊ φαινομένηφι</l>
    <l>ἦλθον· πλῆτο δὲ πᾶν πεδίον πεζῶν τε καὶ ἵππων</l>
    <l>χαλκοῦ τε στεροπῆς. ἐν δὲ Ζεὺς τερπικέραυνος</l>
    <l>φύζαν ἐμοῖσ' ἑτάροισι κακὴν βάλεν, οὐδέ τις ἔτλη</l>
    <l>μεῖναι ἐναντίβιον· περὶ γὰρ κακὰ πάντοθεν ἔστη.</l>
    <l>ἔνθ' ἡμέων πολλοὺς μὲν ἀπέκτανον ὀξέϊ χαλκῷ,</l>
    <l>τοὺς δ' ἄναγον ζωούς, σφίσιν ἐργάζεσθαι ἀνάγκῃ.</l>
    <l>αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα</l>
    <l>ποίησ'· - ὡς ὄφελον θανέειν καὶ πότμον ἐπισπεῖν</l>
    <l>αὐτοῦ ἐν Αἰγύπτῳ· ἔτι γάρ νύ με πῆμ' ὑπέδεκτο· -</l>
    <l>αὐτίκ' ἀπὸ κρατὸς κυνέην εὔτυκτον ἔθηκα</l>
    <l>καὶ σάκος ὤμοιϊν, δόρυ δ' ἔκβαλον ἔκτοσε χειρός·</l>
    <l>αὐτὰρ ἐγὼ βασιλῆος ἐναντίον ἤλυθον ἵππων</l>
    <l>καὶ κύσα γούναθ' ἑλών· ὁ δ' ἐρύσατο καί μ' ἐλέησεν,</l>
    <l>ἐς δίφρον δέ μ' ἕσας ἄγεν οἴκαδε δάκρυ χέοντα.</l>
    <l>ἦ μέν μοι μάλα πολλοὶ ἐπήϊσσον μελίῃσιν,</l>
    <l>ἱέμενοι κτεῖναι· δὴ γὰρ κεχολώατο λίην·</l>
    <l>ἀλλ' ἀπὸ κεῖνος ἔρυκε, Διὸς δ' ὠπίζετο μῆνιν</l>
    <l>ξεινίου, ὅς τε μάλιστα νεμεσσᾶται κακὰ ἔργα.</l>
    <l>ἔνθα μὲν ἑπτάετες μένον αὐτόθι, πολλὰ δ' ἄγειρα</l>
    <l>χρήματ' ἀν' Αἰγυπτίους ἄνδρας· δίδοσαν γὰρ ἅπαντες.</l>
    <l>ἀλλ' ὅτε δὴ ὄγδοόν μοι ἐπιπλόμενον ἔτος ἦλθε,</l>
    <l>δὴ τότε Φοῖνιξ ἦλθεν ἀνὴρ ἀπατήλια εἰδώς,</l>
    <l>τρώκτης, ὃς δὴ πολλὰ κάκ' ἀνθρώπους ἐεόργει·</l>
    <l>ὅς μ' ἄγε παρπεπιθὼν ᾗσι φρεσίν, ὄφρ' ἱκόμεσθα</l>
    <l>Φοινίκην, ὅθι τοῦ γε δόμοι καὶ κτήματ' ἔκειτο.</l>
    <l>ἔνθα παρ' αὐτῷ μεῖνα τελεσφόρον εἰς ἐνιαυτόν.</l>
    <l>ἀλλ' ὅτε δὴ μῆνές τε καὶ ἡμέραι ἐξετελεῦντο</l>
    <l>ἂψ περιτελλομένου ἔτεος καὶ ἐπήλυθον ὧραι,</l>
    <l>ἐς Λιβύην μ' ἐπὶ νηὸς ἐφέσσατο ποντοπόροιο,</l>
    <l>ψεύδεα βουλεύσας, ἵνα οἱ σὺν φόρτον ἄγοιμι,</l>
    <l>κεῖθι δέ μ' ὡς περάσειε καὶ ἄσπετον ὦνον ἕλοιτο.</l>
    <l>τῷ ἑπόμην ἐπὶ νηός, ὀϊόμενός περ, ἀνάγκῃ.</l>
    <l>ἡ δ' ἔθεεν βορέῃ ἀνέμῳ ἀκραέϊ καλῷ</l>
    <l>μέσσον ὑπὲρ Κρήτης· Ζεὺς δέ σφισι μήδετ' ὄλεθρον.</l>
    <l>ἀλλ' ὅτε δὴ Κρήτην μὲν ἐλείπομεν, οὐδέ τις ἄλλη</l>
    <l>φαίνετο γαιάων, ἀλλ' οὐρανὸς ἠδὲ θάλασσα,</l>
    <l>δὴ τότε κυανέην νεφέλην ἔστησε Κρονίων</l>
    <l>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς.</l>
    <l>Ζεὺς δ' ἄμυδις βρόντησε καὶ ἔμβαλε νηῒ κεραυνόν·</l>
    <l>ἡ δ' ἐλελίχθη πᾶσα Διὸς πληγεῖσα κεραυνῷ,</l>
    <l>ἐν δὲ θεείου πλῆτο· πέσον δ' ἐκ νηὸς ἅπαντες.</l>
    <l>οἱ δὲ κορώνῃσιν ἴκελοι περὶ νῆα μέλαιναν</l>
    <l>κύμασιν ἐμφορέοντο· θεὸς δ' ἀποαίνυτο νόστον.</l>
    <l>αὐτὰρ ἐμοὶ Ζεὺς αὐτός, ἔχοντί περ ἄλγεα θυμῷ,</l>
    <l>ἱστὸν ἀμαιμάκετον νηὸς κυανοπρῴροιο</l>
    <l>ἐν χείρεσσιν ἔθηκεν, ὅπως ἔτι πῆμα φύγοιμι.</l>
    <l>τῷ ῥα περιπλεχθεὶς φερόμην ὀλοοῖσ' ἀνέμοισιν.</l>
    <l>ἐννῆμαρ φερόμην, δεκάτῃ δέ με νυκτὶ μελαίνῃ</l>
    <l>γαίῃ Θεσπρωτῶν πέλασεν μέγα κῦμα κυλίνδον.</l>
    <l>ἔνθα με Θεσπρωτῶν βασιλεὺς ἐκομίσσατο Φείδων</l>
    <l>ἥρως ἀπριάτην· τοῦ γὰρ φίλος υἱὸς ἐπελθὼν</l>
    <l>αἴθρῳ καὶ καμάτῳ δεδμημένον ἦγεν ἐς οἶκον,</l>
    <l>χειρὸς ἀναστήσας, ὄφρ' ἵκετο δώματα πατρός·</l>
    <l>ἀμφὶ δέ με χλαῖνάν τε χιτῶνά τε εἵματα ἕσσεν.</l>
    <l>ἔνθ' Ὀδυσῆος ἐγὼ πυθόμην· κεῖνος γὰρ ἔφασκε</l>
    <l>ξεινίσαι ἠδὲ φιλῆσαι ἰόντ' ἐς πατρίδα γαῖαν,</l>
    <l>καί μοι κτήματ' ἔδειξεν, ὅσα ξυναγείρατ' Ὀδυσσεύς,</l>
    <l>χαλκόν τε χρυσόν τε πολύκμητόν τε σίδηρον.</l>
    <l>καί νύ κεν ἐς δεκάτην γενεὴν ἕτερόν γ' ἔτι βόσκοι·</l>
    <l>τόσσα οἱ ἐν μεγάροις κειμήλια κεῖτο ἄνακτος.</l>
    <l>τὸν δ' ἐς Δωδώνην φάτο βήμεναι, ὄφρα θεοῖο</l>
    <l>ἐκ δρυὸς ὑψικόμοιο Διὸς βουλὴν ἐπακούσαι,</l>
    <l>ὅππως νοστήσει' Ἰθάκης ἐς πίονα δῆμον,</l>
    <l>ἤδη δὴν ἀπεών, ἢ ἀμφαδὸν ἦε κρυφηδόν.</l>
    <l>ὤμοσε δὲ πρὸς ἔμ' αὐτόν, ἀποσπένδων ἐνὶ οἴκῳ,</l>
    <l>νῆα κατειρύσθαι καὶ ἐπαρτέας ἔμμεν ἑταίρους,</l>
    <l>οἳ δή μιν πέμψουσι φίλην ἐς πατρίδα γαῖαν.</l>
    <l>ἀλλ' ἐμὲ πρὶν ἀπέπεμψε· τύχησε γὰρ ἐρχομένη νηῦς</l>
    <l>ἀνδρῶν Θεσπρωτῶν ἐς Δουλίχιον πολύπυρον.</l>
    <l>ἔνθ' ὅ γέ μ' ἠνώγει πέμψαι βασιλῆϊ Ἀκάστῳ</l>
    <l>ἐνδυκέως· τοῖσιν δὲ κακὴ φρεσὶν ἥνδανε βουλὴ</l>
    <l>ἀμφ' ἐμοί, ὄφρ' ἔτι πάγχυ δύης ἐπὶ πῆμα γενοίμην.</l>
    <l>ἀλλ' ὅτε γαίης πολλὸν ἀπέπλω ποντοπόρος νηῦς,</l>
    <l>αὐτίκα δούλιον ἦμαρ ἐμοὶ περιμηχανόωντο.</l>
    <l>ἐκ μέν με χλαῖνάν τε χιτῶνά τε εἵματ' ἔδυσαν,</l>
    <l>ἀμφὶ δέ με ῥάκος ἄλλο κακὸν βάλον ἠδὲ χιτῶνα,</l>
    <l>ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι.</l>
    <l>ἑσπέριοι δ' Ἰθάκης εὐδειέλου ἔργ' ἀφίκοντο.</l>
    <l>ἔνθ' ἐμὲ μὲν κατέδησαν ἐϋσσέλμῳ ἐνὶ νηῒ</l>
    <l>ὅπλῳ ἐϋστρεφέϊ στερεῶς, αὐτοὶ δ' ἀποβάντες</l>
    <l>ἐσσυμένως παρὰ θῖνα θαλάσσης δόρπον ἕλοντο.</l>
    <l>αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ</l>
    <l>ῥηϊδίως· κεφαλῇ δὲ κατὰ ῥάκος ἀμφικαλύψας,</l>
    <l>ξεστὸν ἐφόλκαιον καταβὰς ἐπέλασσα θαλάσσῃ</l>
    <l>στῆθος, ἔπειτα δὲ χερσὶ διήρεσα ἀμφοτέρῃσι</l>
    <l>νηχόμενος, μάλα δ' ὦκα θύρηθ' ἔα ἀμφὶς ἐκείνων.</l>
    <l>ἔνθ' ἀναβάς, ὅθι τε δρίος ἦν πολυανθέος ὕλης,</l>
    <l>κείμην πεπτηώς. οἱ δὲ μεγάλα στενάχοντες</l>
    <l>φοίτων· ἀλλ' οὐ γάρ σφιν ἐφαίνετο κέρδιον εἶναι</l>
    <l>μαίεσθαι προτέρω, τοὶ μὲν πάλιν αὖτις ἔβαινον</l>
    <l>νηὸς ἔπι γλαφυρῆς· ἐμὲ δ' ἔκρυψαν θεοὶ αὐτοὶ</l>
    <l>ῥηϊδίως, καί με σταθμῷ ἐπέλασσαν ἄγοντες</l>
    <l>ἀνδρὸς ἐπισταμένου· ἔτι γάρ νύ μοι αἶσα βιῶναι.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘ἆ δειλὲ ξείνων, ἦ μοι μάλα θυμὸν ὄρινας</l>
    <l>ταῦτα ἕκαστα λέγων, ὅσα δὴ πάθες ἠδ' ὅσ' ἀλήθης.</l>
    <l>ἀλλὰ τά γ' οὐ κατὰ κόσμον, ὀΐομαι, οὐδέ με πείσεις,</l>
    <l>εἰπὼν ἀμφ' Ὀδυσῆϊ. τί σε χρὴ τοῖον ἐόντα</l>
    <l>μαψιδίως ψεύδεσθαι; ἐγὼ δ' ἐῢ οἶδα καὶ αὐτὸς</l>
    <l>νόστον ἐμοῖο ἄνακτος, ὅ τ' ἤχθετο πᾶσι θεοῖσι</l>
    <l>πάγχυ μάλ', ὅττι μιν οὔ τι μετὰ Τρώεσσι δάμασσαν</l>
    <l>ἠὲ φίλων ἐν χερσίν, ἐπεὶ πόλεμον τολύπευσε.</l>
    <l>τῶ κέν οἱ τύμβον μὲν ἐποίησαν Παναχαιοί,</l>
    <l>ἠδέ κε καὶ ᾧ παιδὶ μέγα κλέος ἤρατ' ὀπίσσω.</l>
    <l>νῦν δέ μιν ἀκλειῶς Ἅρπυιαι ἀνηρέψαντο.</l>
    <l>αὐτὰρ ἐγὼ παρ' ὕεσσιν ἀπότροπος· οὐδὲ πόλινδε</l>
    <l>ἔρχομαι, εἰ μή πού τι περίφρων Πηνελόπεια</l>
    <l>ἐλθέμεν ὀτρύνῃσιν, ὅτ' ἀγγελίη ποθὲν ἔλθῃ.</l>
    <l>ἀλλ' οἱ μὲν τὰ ἕκαστα παρήμενοι ἐξερέουσιν,</l>
    <l>ἠμὲν οἳ ἄχνυνται δὴν οἰχομένοιο ἄνακτος,</l>
    <l>ἠδ' οἳ χαίρουσιν βίοτον νήποινον ἔδοντες·</l>
    <l>ἀλλ' ἐμοὶ οὐ φίλον ἐστὶ μεταλλῆσαι καὶ ἐρέσθαι,</l>
    <l>ἐξ οὗ δή μ' Αἰτωλὸς ἀνὴρ ἐξήπαφε μύθῳ,</l>
    <l>ὅς ῥ' ἄνδρα κτείνας πολλὴν ἐπὶ γαῖαν ἀληθεὶς</l>
    <l>ἤλυθ' ἐμὸν πρὸς σταθμόν· ἐγὼ δέ μιν ἀμφαγάπαζον.</l>
    <l>φῆ δέ μιν ἐν Κρήτεσσι παρ' Ἰδομενῆϊ ἰδέσθαι</l>
    <l>νῆας ἀκειόμενον, τάς οἱ ξυνέαξαν ἄελλαι·</l>
    <l>καὶ φάτ' ἐλεύσεσθαι ἢ ἐς θέρος ἢ ἐς ὀπώρην,</l>
    <l>πολλὰ χρήματ' ἄγοντα, σὺν ἀντιθέοισ' ἑτάροισι.</l>
    <l>καὶ σύ, γέρον πολυπενθές, ἐπεί σέ μοι ἤγαγε δαίμων,</l>
    <l>μήτε τί μοι ψεύδεσσι χαρίζεο μήτε τι θέλγε·</l>
    <l>οὐ γὰρ τοὔνεκ' ἐγώ σ' αἰδέσσομαι οὐδὲ φιλήσω,</l>
    <l>ἀλλὰ Δία ξένιον δείσας αὐτόν τ' ἐλεαίρων.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ἦ μάλα τίς τοι θυμὸς ἐνὶ στήθεσσιν ἄπιστος,</l>
    <l>οἷόν σ' οὐδ' ὀμόσας περ ἐπήγαγον οὐδέ σε πείθω.</l>
    <l>ἀλλ' ἄγε νῦν ῥήτρην ποιησόμεθ'· αὐτὰρ ὄπισθεν</l>
    <l>μάρτυροι ἀμφοτέροισι θεοί, τοὶ Ὄλυμπον ἔχουσιν.</l>
    <l>εἰ μέν κεν νοστήσῃ ἄναξ τεὸς ἐς τόδε δῶμα,</l>
    <l>ἕσσας με χλαῖνάν τε χιτῶνά τε εἵματα πέμψαι</l>
    <l>Δουλίχιόνδ' ἰέναι, ὅθι μοι φίλον ἔπλετο θυμῷ·</l>
    <l>εἰ δέ κε μὴ ἔλθῃσιν ἄναξ τεὸς ὡς ἀγορεύω,</l>
    <l>δμῶας ἐπισσεύας βαλέειν μεγάλης κατὰ πέτρης,</l>
    <l>ὄφρα καὶ ἄλλος πτωχὸς ἀλεύεται ἠπεροπεύειν.’</l>
    <l>τὸν δ' ἀπαμειβόμενος προσεφώνεε δῖος ὑφορβός·</l>
    <l>‘ξεῖν', οὕτω γάρ κέν μοι ἐϋκλείη τ' ἀρετή τε</l>
    <l>εἴη ἐπ' ἀνθρώπους, ἅμα τ' αὐτίκα καὶ μετέπειτα,</l>
    <l>ὅς σ' ἐπεὶ ἐς κλισίην ἄγαγον καὶ ξείνια δῶκα,</l>
    <l>αὖτις δὲ κτείναιμι φίλον τ' ἀπὸ θυμὸν ἑλοίμην·</l>
    <l>πρόφρων κεν δὴ ἔπειτα Δία Κρονίωνα λιτοίμην.</l>
    <l>νῦν δ' ὥρη δόρποιο· τάχιστά μοι ἔνδον ἑταῖροι</l>
    <l>εἶεν, ἵν' ἐν κλισίῃ λαρὸν τετυκοίμεθα δόρπον.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον,</l>
    <l>ἀγχίμολον δὲ σύες τε καὶ ἀνέρες ἦλθον ὑφορβοί.</l>
    <l>τὰς μὲν ἄρα ἔρξαν κατὰ ἤθεα κοιμηθῆναι,</l>
    <l>κλαγγὴ δ' ἄσπετος ὦρτο συῶν αὐλιζομενάων.</l>
    <l>αὐτὰρ ὁ οἷσ' ἑτάροισιν ἐκέκλετο δῖος ὑφορβός·</l>
    <l>‘ἄξεθ' ὑῶν τὸν ἄριστον, ἵνα ξείνῳ ἱερεύσω</l>
    <l>τηλεδαπῷ· πρὸς δ' αὐτοὶ ὀνησόμεθ', οἵ περ ὀϊζὺν</l>
    <l>δὴν ἔχομεν πάσχοντες ὑῶν ἕνεκ' ἀργιοδόντων·</l>
    <l>ἄλλοι δ' ἡμέτερον κάματον νήποινον ἔδουσιν.’</l>
    <l>ὣς ἄρα φωνήσας κέασε ξύλα νηλέϊ χαλκῷ·</l>
    <l>οἱ δ' ὗν εἰσῆγον μάλα πίονα πενταέτηρον.</l>
    <l>τὸν μὲν ἔπειτ' ἔστησαν ἐπ' ἐσχάρῃ· οὐδὲ συβώτης</l>
    <l>λήθετ' ἄρ' ἀθανάτων· φρεσὶ γὰρ κέχρητ' ἀγαθῇσιν·</l>
    <l>ἀλλ' ὅ γ' ἀπαρχόμενος κεφαλῆς τρίχας ἐν πυρὶ βάλλεν</l>
    <l>ἀργιόδοντος ὑὸς καὶ ἐπεύχετο πᾶσι θεοῖσι</l>
    <l>νοστῆσαι Ὀδυσῆα πολύφρονα ὅνδε δόμονδε.</l>
    <l>κόψε δ' ἀνασχόμενος σχίζῃ δρυός, ἣν λίπε κείων·</l>
    <l>τὸν δ' ἔλιπε ψυχή. τοὶ δ' ἔσφαξάν τε καὶ εὗσαν,</l>
    <l>αἶψα δέ μιν διέχευαν· ὁ δ' ὠμοθετεῖτο συβώτης,</l>
    <l>πάντων ἀρχόμενος μελέων, ἐς πίονα δημόν.</l>
    <l>καὶ τὰ μὲν ἐν πυρὶ βάλλε, παλύνας ἀλφίτου ἀκτῇ,</l>
    <l>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειρον</l>
    <l>ὤπτησάν τε περιφραδέως ἐρύσαντό τε πάντα,</l>
    <l>βάλλον δ' εἰν ἐλεοῖσιν ἀολλέα. ἂν δὲ συβώτης</l>
    <l>ἵστατο δαιτρεύσων· περὶ γὰρ φρεσὶν αἴσιμα ᾔδη.</l>
    <l>καὶ τὰ μὲν ἕπταχα πάντα διεμμοιρᾶτο δαΐζων·</l>
    <l>τὴν μὲν ἴαν Νύμφῃσι καὶ Ἑρμῇ, Μαιάδος υἷι,</l>
    <l>θῆκεν ἐπευξάμενος, τὰς δ' ἄλλας νεῖμεν ἑκάστῳ·</l>
    <l>νώτοισιν δ' Ὀδυσῆα διηνεκέεσσι γέραιρεν</l>
    <l>ἀργιόδοντος ὑός, κύδαινε δὲ θυμὸν ἄνακτος.</l>
    <l>καί μιν φωνήσας προσέφη πολύμητις Ὀδυσσεύς·</l>
    <l>‘αἴθ' οὕτως, Εὔμαιε, φίλος Διὶ πατρὶ γένοιο</l>
    <l>ὡς ἐμοί, ὅττι με τοῖον ἐόντ' ἀγαθοῖσι γεραίρεις.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘ἔσθιε, δαιμόνιε ξείνων, καὶ τέρπεο τοῖσδε,</l>
    <l>οἷα πάρεστι· θεὸς δὲ τὸ μὲν δώσει, τὸ δ' ἐάσει,</l>
    <l>ὅττι κεν ᾧ θυμῷ ἐθέλῃ· δύναται γὰρ ἅπαντα.’</l>
    <l>ἦ ῥα, καὶ ἄργματα θῦσε θεοῖσ' αἰειγενέτῃσι,</l>
    <l>σπείσας δ' αἴθοπα οἶνον Ὀδυσσῆϊ πτολιπόρθῳ</l>
    <l>ἐν χείρεσσιν ἔθηκεν· ὁ δ' ἕζετο ᾗ παρὰ μοίρῃ.</l>
    <l>σῖτον δέ σφιν ἔνειμε Μεσαύλιος, ὅν ῥα συβώτης</l>
    <l>αὐτὸς κτήσατο οἶος ἀποιχομένοιο ἄνακτος,</l>
    <l>νόσφιν δεσποίνης καὶ Λαέρταο γέροντος·</l>
    <l>πὰρ δ' ἄρα μιν Ταφίων πρίατο κτεάτεσσιν ἑοῖσιν.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>σῖτον μέν σφιν ἀφεῖλε Μεσαύλιος, οἱ δ' ἐπὶ κοῖτον,</l>
    <l>σίτου καὶ κρειῶν κεκορημένοι, ἐσσεύοντο.</l>
    <l>νὺξ δ' ἄρ' ἐπῆλθε κακὴ σκοτομήνιος· ὗε δ' ἄρα Ζεὺς</l>
    <l>πάννυχος, αὐτὰρ ἄη ζέφυρος μέγας αἰὲν ἔφυδρος.</l>
    <l>τοῖς δ' Ὀδυσεὺς μετέειπε, συβώτεω πειρητίζων,</l>
    <l>εἴ πώς οἱ ἐκδὺς χλαῖναν πόροι ἤ τιν' ἑταίρων</l>
    <l>ἄλλον ἐποτρύνειεν, ἐπεί ἑο κήδετο λίην·</l>
    <l>‘κέκλυθι νῦν, Εὔμαιε καὶ ἄλλοι πάντες ἑταῖροι,</l>
    <l>εὐξάμενός τι ἔπος ἐρέω· οἶνος γὰρ ἀνώγει,</l>
    <l>ἠλεός, ὅς τ' ἐφέηκε πολύφρονά περ μάλ' ἀεῖσαι</l>
    <l>καί θ' ἁπαλὸν γελάσαι καί τ' ὀρχήσασθαι ἀνῆκε,</l>
    <l>καί τι ἔπος προέηκεν, ὅ πέρ τ' ἄῤῥητον ἄμεινον.</l>
    <l>ἀλλ' ἐπεὶ οὖν τὸ πρῶτον ἀνέκραγον, οὐκ ἐπικεύσω.</l>
    <l>εἴθ' ὣς ἡβώοιμι βίη τέ μοι ἔμπεδος εἴη,</l>
    <l>ὡς ὅθ' ὑπὸ Τροίην λόχον ἤγομεν ἀρτύναντες.</l>
    <l>ἡγείσθην δ' Ὀδυσεύς τε καὶ Ἀτρεΐδης Μενέλαος,</l>
    <l>τοῖσι δ' ἅμα τρίτος ἦρχον ἐγών· αὐτοὶ γὰρ ἄνωγον.</l>
    <l>ἀλλ' ὅτε δή ῥ' ἱκόμεσθα ποτὶ πτόλιν αἰπύ τε τεῖχος,</l>
    <l>ἡμεῖς μὲν περὶ ἄστυ κατὰ ῥωπήϊα πυκνά,</l>
    <l>ἂν δόνακας καὶ ἕλος, ὑπὸ τεύχεσι πεπτηῶτες</l>
    <l>κείμεθα, νὺξ δ' ἄρ' ἐπῆλθε κακὴ βορέαο πεσόντος,</l>
    <l>πηγυλίς· αὐτὰρ ὕπερθε χιὼν γένετ' ἠΰτε πάχνη,</l>
    <l>ψυχρή, καὶ σακέεσσι περιτρέφετο κρύσταλλος.</l>
    <l>ἔνθ' ἄλλοι πάντες χλαίνας ἔχον ἠδὲ χιτῶνας,</l>
    <l>εὗδον δ' εὔκηλοι, σάκεσιν εἰλυμένοι ὤμους·</l>
    <l>αὐτὰρ ἐγὼ χλαῖναν μὲν ἰὼν ἑτάροισιν ἔλειπον</l>
    <l>ἀφραδέως, ἐπεὶ οὐκ ἐφάμην ῥιγωσέμεν ἔμπης,</l>
    <l>ἀλλ' ἐπόμην σάκος οἶον ἔχων καὶ ζῶμα φαεινόν.</l>
    <l>ἀλλ' ὅτε δὴ τρίχα νυκτὸς ἔην, μετὰ δ' ἄστρα βεβήκει,</l>
    <l>καὶ τότ' ἐγὼν Ὀδυσῆα προσηύδων ἐγγὺς ἐόντα</l>
    <l>ἀγκῶνι νύξας· ὁ δ' ἄρ' ἐμμαπέως ὑπάκουσε·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>οὔ τοι ἔτι ζωοῖσι μετέσσομαι, ἀλλά με χεῖμα</l>
    <l>δάμναται· οὐ γὰρ ἔχω χλαῖναν· παρά μ' ἤπαφε δαίμων</l>
    <l>οἰοχίτων' ἴμεναι· νῦν δ' οὐκέτι φυκτὰ πέλονται.’</l>
    <l>ὣς ἐφάμην, ὁ δ' ἔπειτα νόον σχέθε τόνδ' ἐνὶ θυμῷ,</l>
    <l>οἷος κεῖνος ἔην βουλευέμεν ἠδὲ μάχεσθαι·</l>
    <l>φθεγξάμενος δ' ὀλίγῃ ὀπί με πρὸς μῦθον ἔειπε·</l>
    <l>‘σίγα νῦν, μή τίς σευ Ἀχαιῶν ἄλλος ἀκούσῃ.’</l>
    <l>ἦ, καὶ ἐπ' ἀγκῶνος κεφαλὴν σχέθεν εἶπέ τε μῦθον·</l>
    <l>‘κλῦτε, φίλοι· θεῖός μοι ἐνύπνιον ἦλθεν ὄνειρος.</l>
    <l>λίην γὰρ νηῶν ἑκὰς ἤλθομεν. ἀλλά τις εἴη</l>
    <l>εἰπεῖν Ἀτρεΐδῃ Ἀγαμέμνονι, ποιμένι λαῶν,</l>
    <l>εἰ πλέονας παρὰ ναῦφιν ἐποτρύνειε νέεσθαι.’</l>
    <l>ὣς ἔφατ', ὦρτο δ' ἔπειτα Θόας, Ἀνδραίμονος υἱός,</l>
    <l>καρπαλίμως, ἀπὸ δὲ χλαῖναν βάλε φοινικόεσσαν,</l>
    <l>βῆ δὲ θέειν ἐπὶ νῆας· ἐγὼ δ' ἐνὶ εἵματι κείνου</l>
    <l>κείμην ἀσπασίως, φάε δὲ χρυσόθρονος Ἠώς.</l>
    <l>ὣς νῦν ἡβώοιμι βίη τέ μοι ἔμπεδος εἴη·</l>
    <l>δοίη κέν τις χλαῖναν ἐνὶ σταθμοῖσι συφορβῶν,</l>
    <l>ἀμφότερον, φιλότητι καὶ αἰδόϊ φωτὸς ἐῆος·</l>
    <l>νῦν δέ μ' ἀτιμάζουσι κακὰ χροῒ εἵματ' ἔχοντα.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘ὦ γέρον, αἶνος μέν τοι ἀμύμων, ὃν κατέλεξας,</l>
    <l>οὐδέ τί πω παρὰ μοῖραν ἔπος νηκερδὲς ἔειπες·</l>
    <l>τῶ οὔτ' ἐσθῆτος δευήσεαι οὔτε τευ ἄλλου,</l>
    <l>ὧν ἐπέοιχ' ἱκέτην ταλαπείριον ἀντιάσαντα,</l>
    <l>νῦν· ἀτὰρ ἠῶθέν γε τὰ σὰ ῥάκεα δνοπαλίξεις.</l>
    <l>οὐ γὰρ πολλαὶ χλαῖναι ἐπημοιβοί τε χιτῶνες</l>
    <l>ἐνθάδε ἕννυσθαι, μία δ' οἴη φωτὶ ἑκάστῳ.</l>
    <l>αὐτὰρ ἐπὴν ἔλθῃσιν Ὀδυσσῆος φίλος υἱός,</l>
    <l>κεῖνός σε χλαῖνάν τε χιτῶνά τε εἵματα ἕσσει,</l>
    <l>πέμψει δ', ὅππῃ σε κραδίη θυμός τε κελεύει.’</l>
    <l>ὣς εἰπὼν ἀνόρουσε, τίθει δ' ἄρα οἱ πυρὸς ἐγγὺς</l>
    <l>εὐνήν, ἐν δ' ὀΐων τε καὶ αἰγῶν δέρματ' ἔβαλλεν.</l>
    <l>ἔνθ' Ὀδυσεὺς κατέλεκτ'. ἐπὶ δὲ χλαῖναν βάλεν αὐτῷ</l>
    <l>πυκνὴν καὶ μεγάλην, ἥ οἱ παρακέσκετ' ἀμοιβὰς</l>
    <l>ἕννυσθαι, ὅτε τις χειμὼν ἔκπαγλος ὄροιτο.</l>
    <l>ὣς ὁ μὲν ἔνθ' Ὀδυσεὺς κοιμήσατο, τοὶ δὲ παρ' αὐτὸν</l>
    <l>ἄνδρες κοιμήσαντο νεηνίαι. οὐδὲ συβώτῃ</l>
    <l>ἥνδανεν αὐτόθι κοῖτος, ὑῶν ἄπο κοιμηθῆναι,</l>
    <l>ἀλλ' ὅ γ' ἄρ' ἔξω ἰὼν ὁπλίζετο· χαῖρε δ' Ὀδυσσεύς,</l>
    <l>ὅττι ῥά οἱ βιότου περικήδετο νόσφιν ἐόντος.</l>
    <l>πρῶτον μὲν ξίφος ὀξὺ περὶ στιβαροῖς βάλετ' ὤμοις,</l>
    <l>ἀμφὶ δὲ χλαῖναν ἐέσσατ', ἀλεξάνεμον μάλα πυκνήν,</l>
    <l>ἂν δὲ νάκην ἕλετ' αἰγὸς ἐϋτρεφέος μεγάλοιο,</l>
    <l>εἵλετο δ' ὀξὺν ἄκοντα, κυνῶν ἀλκτῆρα καὶ ἀνδρῶν.</l>
    <l>βῆ δ' ἴμεναι κείων, ὅθι περ σύες ἀργιόδοντες</l>
    <l>πέτρῃ ὕπο γλαφυρῇ εὗδον, βορέω ὑπ' ἰωγῇ.</l>
  </verse>
  <chapter label="Ῥαψωδία ο">Ῥαψωδία ο</chapter>
  <verse ln="1">
    <l>Ἡ δ' εἰς εὐρύχορον Λακεδαίμονα Παλλὰς Ἀθήνη</l>
    <l>ᾤχετ', Ὀδυσσῆος μεγαθύμου φαίδιμον υἱὸν</l>
    <l>νόστου ὑπομνήσουσα καὶ ὀτρυνέουσα νέεσθαι.</l>
    <l>εὗρε δὲ Τηλέμαχον καὶ Νέστορος ἀγλαὸν υἱὸν</l>
    <l>εὕδοντ' ἐν προδόμῳ Μενελάου κυδαλίμοιο,</l>
    <l>ἦ τοι Νεστορίδην μαλακῷ δεδμημένον ὕπνῳ·</l>
    <l>Τηλέμαχον δ' οὐχ ὕπνος ἔχε γλυκύς, ἀλλ' ἐνὶ θυμῷ</l>
    <l>νύκτα δι' ἀμβροσίην μελεδήματα πατρὸς ἔγειρεν.</l>
    <l>ἀγχοῦ δ' ἱσταμένη προσέφη γλαυκῶπις Ἀθήνη·</l>
    <l>‘Τηλέμαχ', οὐκέτι καλὰ δόμων ἄπο τῆλ' ἀλάλησαι,</l>
    <l>κτήματά τε προλιπὼν ἄνδρας τ' ἐν σοῖσι δόμοισιν</l>
    <l>οὕτω ὑπερφιάλους· μή τοι κατὰ πάντα φάγωσι</l>
    <l>κτήματα δασσάμενοι, σὺ δὲ τηϋσίην ὁδὸν ἔλθῃς.</l>
    <l>ἀλλ' ὄτρυνε τάχιστα βοὴν ἀγαθὸν Μενέλαον</l>
    <l>πεμπέμεν, ὄφρ' ἔτι οἴκοι ἀμύμονα μητέρα τέτμῃς.</l>
    <l>ἤδη γάρ ῥα πατήρ τε κασίγνητοί τε κέλονται</l>
    <l>Εὐρυμάχῳ γήμασθαι· ὁ γὰρ περιβάλλει ἅπαντας</l>
    <l>μνηστῆρας δώροισι καὶ ἐξώφελλεν ἔεδνα·</l>
    <l>μή νύ τι σεῦ ἀέκητι δόμων ἐκ κτῆμα φέρηται.</l>
    <l>οἶσθα γὰρ οἷος θυμὸς ἐνὶ στήθεσσι γυναικός·</l>
    <l>κείνου βούλεται οἶκον ὀφέλλειν, ὅς κεν ὀπυίῃ,</l>
    <l>παίδων δὲ προτέρων καὶ κουριδίοιο φίλοιο</l>
    <l>οὐκέτι μέμνηται τεθνηότος οὐδὲ μεταλλᾷ.</l>
    <l>ἀλλὰ σύ γ' ἐλθὼν αὐτὸς ἐπιτρέψειας ἕκαστα,</l>
    <l>δμῳάων ἥ τίς τοι ἀρίστη φαίνεται εἶναι,</l>
    <l>εἰς ὅ κέ τοι φήνωσι θεοὶ κυδρὴν παράκοιτιν.</l>
    <l>ἄλλο δέ τοί τι ἔπος ἐρέω, σὺ δὲ σύνθεο θυμῷ.</l>
    <l>μνηστήρων σ' ἐπιτηδὲς ἀριστῆες λοχόωσιν</l>
    <l>ἐν πορθμῷ Ἰθάκης τε Σάμοιό τε παιπαλοέσσης</l>
    <l>ἱέμενοι κτεῖναι, πρὶν πατρίδα γαῖαν ἱκέσθαι.</l>
    <l>ἀλλὰ τά γ' οὐκ ὀΐω· πρὶν καί τινα γαῖα καθέξει</l>
    <l>ἀνδρῶν μνηστήρων, οἵ τοι βίοτον κατέδουσιν.</l>
    <l>ἀλλὰ ἑκὰς νήσων ἀπέχειν εὐεργέα νῆα,</l>
    <l>νυκτὶ δ' ὁμῶς πλείειν· πέμψει δέ τοι οὖρον ὄπισθεν</l>
    <l>ἀθανάτων ὅς τίς σε φυλάσσει τε ῥύεταί τε.</l>
    <l>αὐτὰρ ἐπὴν πρώτην ἀκτὴν Ἰθάκης ἀφίκηαι,</l>
    <l>νῆα μὲν ἐς πόλιν ὀτρῦναι καὶ πάντας ἑταίρους,</l>
    <l>αὐτὸς δὲ πρώτιστα συβώτην εἰσαφικέσθαι,</l>
    <l>ὅς τοι ὑῶν ἐπίουρος, ὁμῶς δέ τοι ἤπια οἶδεν.</l>
    <l>ἔνθα δὲ νύκτ' ἀέσαι· τὸν δ' ὀτρῦναι πόλιν εἴσω</l>
    <l>ἀγγελίην ἐρέοντα περίφρονι Πηνελοπείῃ,</l>
    <l>οὕνεκά οἱ σῶς ἐσσι καὶ ἐκ Πύλου εἰλήλουθας.’</l>
    <l>ἡ μὲν ἄρ' ὣς εἰποῦσ' ἀπέβη πρὸς μακρὸν Ὄλυμπον,</l>
    <l>αὐτὰρ ὁ Νεστορίδην ἐξ ἡδέος ὕπνου ἔγειρε</l>
    <l>λὰξ ποδὶ κινήσας, καί μιν πρὸς μῦθον ἔειπεν·</l>
    <l>‘ἔγρεο, Νεστορίδη Πεισίστρατε· μώνυχας ἵππους</l>
    <l>ζεῦξον ὑφ' ἅρματ' ἄγων, ὄφρα πρήσσωμεν ὁδοῖο.’</l>
    <l>τὸν δ' αὖ Νεστορίδης Πεισίστρατος ἀντίον ηὔδα·</l>
    <l>‘Τηλέμαχ', οὔ πως ἔστιν, ἐπειγομένους περ ὁδοῖο,</l>
    <l>νύκτα διὰ δνοφερὴν ἐλάαν· τάχα δ' ἔσσεται ἠώς.</l>
    <l>ἀλλὰ μέν', εἰς ὅ κε δῶρα φέρων ἐπιδίφρια θήῃ</l>
    <l>ἥρως Ἀτρεΐδης, δουρικλειτὸς Μενέλαος,</l>
    <l>καὶ μύθοισ' ἀγανοῖσι παραυδήσας ἀποπέμψῃ.</l>
    <l>τοῦ γάρ τε ξεῖνος μιμνῄσκεται ἤματα πάντα</l>
    <l>ἀνδρὸς ξεινοδόκου, ὅς κεν φιλότητα παράσχῃ.’</l>
    <l>ὣς ἔφατ', αὐτίκα δὲ χρυσόθρονος ἤλυθεν Ἠώς.</l>
    <l>ἀγχίμολον δέ σφ' ἦλθε βοὴν ἀγαθὸς Μενέλαος,</l>
    <l>ἀνστὰς ἐξ εὐνῆς, Ἑλένης πάρα καλλικόμοιο.</l>
    <l>τὸν δ' ὡς οὖν ἐνόησεν Ὀδυσσῆος φίλος υἱός,</l>
    <l>σπερχόμενός ῥα χιτῶνα περὶ χροῒ σιγαλόεντα</l>
    <l>δῦνεν καὶ μέγα φᾶρος ἐπὶ στιβαροῖς βάλετ' ὤμοις</l>
    <l>ἥρως, βῆ δὲ θύραζε, παριστάμενος δὲ προσηύδα</l>
    <l>Τηλέμαχος, φίλος υἱὸς Ὀδυσσῆος θείοιο·</l>
    <l>‘Ἀτρεΐδη Μενέλαε διοτρεφές, ὄρχαμε λαῶν,</l>
    <l>ἤδη νῦν μ' ἀπόπεμπε φίλην ἐς πατρίδα γαῖαν·</l>
    <l>ἤδη γάρ μοι θυμὸς ἐέλδεται οἴκαδ' ἱκέσθαι.’</l>
    <l>τὸν δ' ἠμείβετ' ἔπειτα βοὴν ἀγαθὸς Μενέλαος·</l>
    <l>‘Τηλέμαχ', οὔ τί σ' ἐγώ γε πολὺν χρόνον ἐνθάδ' ἐρύξω</l>
    <l>ἱέμενον νόστοιο· νεμεσσῶμαι δὲ καὶ ἄλλῳ</l>
    <l>ἀνδρὶ ξεινοδόκῳ, ὅς κ' ἔξοχα μὲν φιλέῃσιν,</l>
    <l>ἔξοχα δ' ἐχθαίρῃσιν· ἀμείνω δ' αἴσιμα πάντα.</l>
    <l>ἶσόν τοι κακόν ἐσθ', ὅς τ' οὐκ ἐθέλοντα νέεσθαι</l>
    <l>ξεῖνον ἐποτρύνῃ καὶ ὃς ἐσσύμενον κατερύκῃ.</l>
    <l>χρὴ ξεῖνον παρεόντα φιλεῖν, ἐθέλοντα δὲ πέμπειν.</l>
    <l>ἀλλὰ μέν', εἰς ὅ κε δῶρα φέρων ἐπιδίφρια θείω</l>
    <l>καλά, σὺ δ' ὀφθαλμοῖσιν ἴδῃς, εἴπω δὲ γυναιξὶ</l>
    <l>δεῖπνον ἐνὶ μεγάροις τετυκεῖν ἅλις ἔνδον ἐόντων.</l>
    <l>ἀμφότερον, κῦδός τε καὶ ἀγλαΐη καὶ ὄνειαρ,</l>
    <l>δειπνήσαντας ἴμεν πολλὴν ἐπ' ἀπείρονα γαῖαν.</l>
    <l>εἰ δ' ἐθέλεις τραφθῆναι ἀν' Ἑλλάδα καὶ μέσον Ἄργος,</l>
    <l>ὄφρα τοι αὐτὸς ἕπωμαι, ὑποζεύξω δέ τοι ἵππους,</l>
    <l>ἄστεα δ' ἀνθρώπων ἡγήσομαι· οὐδέ τις ἥμεας</l>
    <l>αὔτως ἀππέμψει, δώσει δέ τε ἕν γε φέρεσθαι,</l>
    <l>ἠέ τινα τριπόδων εὐχάλκων ἠὲ λεβήτων</l>
    <l>ἠὲ δύ' ἡμιόνους ἠὲ χρύσειον ἄλεισον.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Ἀτρεΐδη Μενέλαε διοτρεφές, ὄρχαμε λαῶν,</l>
    <l>βούλομαι ἤδη νεῖσθαι ἐφ' ἡμέτερ'· οὐ γὰρ ὄπισθεν</l>
    <l>οὖρον ἰὼν κατέλειπον ἐπὶ κτεάτεσσιν ἐμοῖσι·</l>
    <l>μὴ πατέρ' ἀντίθεον διζήμενος αὐτὸς ὄλωμαι,</l>
    <l>ἤ τί μοι ἐκ μεγάρων κειμήλιον ἐσθλὸν ὄληται.’</l>
    <l>αὐτὰρ ἐπεὶ τό γ' ἄκουσε βοὴν ἀγαθὸς Μενέλαος,</l>
    <l>αὐτίκ' ἄρ' ᾗ ἀλόχῳ ἠδὲ δμῳῇσι κέλευσε</l>
    <l>δεῖπνον ἐνὶ μεγάροις τετυκεῖν ἅλις ἔνδον ἐόντων.</l>
    <l>ἀγχίμολον δέ οἱ ἦλθε Βοηθοΐδης Ἐτεωνεύς,</l>
    <l>ἀνστὰς ἐξ εὐνῆς, ἐπεὶ οὐ πολὺ ναῖεν ἀπ' αὐτοῦ·</l>
    <l>τὸν πῦρ κῆαι ἄνωγε βοὴν ἀγαθὸς Μενέλαος</l>
    <l>ὀπτῆσαί τε κρεῶν· ὁ δ' ἄρ' οὐκ ἀπίθησεν ἀκούσας.</l>
    <l>αὐτὸς δ' ἐς θάλαμον κατεβήσετο κηώεντα,</l>
    <l>οὐκ οἶος, ἅμα τῷ γ' Ἑλένη κίε καὶ Μεγαπένθης.</l>
    <l>ἀλλ' ὅτε δή ῥ' ἵκαν', ὅθι οἱ κειμήλια κεῖτο,</l>
    <l>Ἀτρεΐδης μὲν ἔπειτα δέπας λάβεν ἀμφικύπελλον,</l>
    <l>υἱὸν δὲ κρητῆρα φέρειν Μεγαπένθε' ἄνωγεν</l>
    <l>ἀργύρεον· Ἑλένη δὲ παρίστατο φωριαμοῖσιν,</l>
    <l>ἔνθ' ἔσαν οἱ πέπλοι παμποίκιλοι, οὓς κάμεν αὐτή.</l>
    <l>τῶν ἕν' ἀειραμένη Ἑλένη φέρε, δῖα γυναικῶν,</l>
    <l>ὃς κάλλιστος ἔην ποικίλμασιν ἠδὲ μέγιστος,</l>
    <l>ἀστὴρ δ' ὣς ἀπέλαμπεν· ἔκειτο δὲ νείατος ἄλλων.</l>
    <l>βὰν δ' ἰέναι προτέρω διὰ δώματος, εἷος ἵκοντο</l>
    <l>Τηλέμαχον· τὸν δὲ προσέφη ξανθὸς Μενέλαος·</l>
    <l>‘Τηλέμαχ', ἦ τοι νόστον, ὅπως φρεσὶ σῇσι μενοινᾷς,</l>
    <l>ὥς τοι Ζεὺς τελέσειεν, ἐρίγδουπος πόσις Ἥρης.</l>
    <l>δώρων δ', ὅσσ' ἐν ἐμῷ οἴκῳ κειμήλια κεῖται,</l>
    <l>δώσω ὃ κάλλιστον καὶ τιμηέστατόν ἐστι.</l>
    <l>δώσω τοι κρητῆρα τετυγμένον· ἀργύρεος δὲ</l>
    <l>ἔστιν ἅπας, χρυσῷ δ' ἐπὶ χείλεα κεκράανται,</l>
    <l>ἔργον δ' Ἡφαίστοιο· πόρεν δέ ἑ Φαίδιμος ἥρως,</l>
    <l>Σιδονίων βασιλεύς, ὅθ' ἑὸς δόμος ἀμφεκάλυψε</l>
    <l>κεῖσέ με νοστήσαντα· τεῒν δ' ἐθέλω τόδ' ὀπάσσαι.’</l>
    <l>ὣς εἰπὼν ἐν χερσὶ τίθει δέπας ἀμφικύπελλον</l>
    <l>ἥρως Ἀτρεΐδης· ὁ δ' ἄρα κρητῆρα φαεινὸν</l>
    <l>θῆκ' αὐτοῦ προπάροιθε φέρων κρατερὸς Μεγαπένθης,</l>
    <l>ἀργύρεον· Ἑλένη δὲ παρίστατο καλλιπάρῃος</l>
    <l>πέπλον ἔχουσ' ἐν χερσίν, ἔπος τ' ἔφατ' ἔκ τ' ὀνόμαζε·</l>
    <l>‘δῶρόν τοι καὶ ἐγώ, τέκνον φίλε, τοῦτο δίδωμι,</l>
    <l>μνῆμ' Ἑλένης χειρῶν, πολυηράτου ἐς γάμου ὥρην,</l>
    <l>σῇ ἀλόχῳ φορέειν· τεῖος δὲ φίλῃ παρὰ μητρὶ</l>
    <l>κεῖσθαι ἐνὶ μεγάρῳ. σὺ δέ μοι χαίρων ἀφίκοιο</l>
    <l>οἶκον ἐϋκτίμενον καὶ σὴν ἐς πατρίδα γαῖαν.’</l>
    <l>ὣς εἰποῦσ' ἐν χερσὶ τίθει, ὁ δ' ἐδέξατο χαίρων.</l>
    <l>καὶ τὰ μὲν ἐς πείρινθα τίθει Πεισίστρατος ἥρως</l>
    <l>δεξάμενος, καὶ πάντα ἑῷ θηήσατο θυμῷ·</l>
    <l>τοὺς δ' ἦγε πρὸς δῶμα κάρη ξανθὸς Μενέλαος.</l>
    <l>ἑζέσθην δ' ἄρ' ἔπειτα κατὰ κλισμούς τε θρόνους τε.</l>
    <l>χέρνιβα δ' ἀμφίπολος προχόῳ ἐπέχευε φέρουσα</l>
    <l>καλῇ χρυσείῃ, ὑπὲρ ἀργυρέοιο λέβητος,</l>
    <l>νίψασθαι· παρὰ δὲ ξεστὴν ἐτάνυσσε τράπεζαν.</l>
    <l>σῖτον δ' αἰδοίη ταμίη παρέθηκε φέρουσα,</l>
    <l>εἴδατα πόλλ' ἐπιθεῖσα, χαριζομένη παρεόντων·</l>
    <l>πὰρ δὲ Βοηθοΐδης κρέα δαίετο καὶ νέμε μοίρας·</l>
    <l>οἰνοχόει δ' υἱὸς Μενελάου κυδαλίμοιο.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>δὴ τότε Τηλέμαχος καὶ Νέστορος ἀγλαὸς υἱὸς</l>
    <l>ἵππους τ' ἐζεύγνυντ' ἀνά θ' ἅρματα ποικίλ' ἔβαινον,</l>
    <l>ἐκ δ' ἔλασαν προθύροιο καὶ αἰθούσης ἐριδούπου.</l>
    <l>τοὺς δὲ μετ' Ἀτρεΐδης ἔκιε ξανθὸς Μενέλαος,</l>
    <l>οἶνον ἔχων ἐν χειρὶ μελίφρονα δεξιτερῆφι,</l>
    <l>ἐν δέπαϊ χρυσέῳ, ὄφρα λείψαντε κιοίτην.</l>
    <l>στῆ δ' ἵππων προπάροιθε, δεδισκόμενος δὲ προσηύδα·</l>
    <l>‘χαίρετον, ὦ κούρω, καὶ Νέστορι ποιμένι λαῶν</l>
    <l>εἰπεῖν· ἦ γὰρ ἐμοί γε πατὴρ ὣς ἤπιος ἦεν,</l>
    <l>εἷος ἐνὶ Τροίῃ πολεμίζομεν υἷες Ἀχαιῶν.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘καὶ λίην κείνῳ γε, διοτρεφές, ὡς ἀγορεύεις,</l>
    <l>πάντα τάδ' ἐλθόντες καταλέξομεν. αἲ γὰρ ἐγὼν ὣς</l>
    <l>νοστήσας Ἰθάκηνδε κιχὼν Ὀδυσῆ' ἐνὶ οἴκῳ</l>
    <l>εἴποιμ', ὡς παρὰ σεῖο τυχὼν φιλότητος ἁπάσης</l>
    <l>ἔρχομαι, αὐτὰρ ἄγω κειμήλια πολλὰ καὶ ἐσθλά.’</l>
    <l>ὣς ἄρα οἱ εἰπόντι ἐπέπτατο δεξιὸς ὄρνις,</l>
    <l>αἰετὸς ἀργὴν χῆνα φέρων ὀνύχεσσι πέλωρον,</l>
    <l>ἥμερον ἐξ αὐλῆς· οἱ δ' ἰύζοντες ἕποντο</l>
    <l>ἀνέρες ἠδὲ γυναῖκες· ὁ δέ σφισιν ἐγγύθεν ἐλθὼν</l>
    <l>δεξιὸς ἤϊξε πρόσθ' ἵππων. οἱ δὲ ἰδόντες</l>
    <l>γήθησαν, καὶ πᾶσιν ἐνὶ φρεσὶ θυμὸς ἰάνθη.</l>
    <l>τοῖσι δὲ Νεστορίδης Πεισίστρατος ἤρχετο μύθων·</l>
    <l>‘φράζεο δή, Μενέλαε διοτρεφές, ὄρχαμε λαῶν,</l>
    <l>ἢ νῶϊν τόδ' ἔφηνε θεὸς τέρας ἦε σοὶ αὐτῷ.’</l>
    <l>ὣς φάτο, μερμήριξε δ' ἀρηΐφιλος Μενέλαος,</l>
    <l>ὅππως οἱ κατὰ μοῖραν ὑποκρίναιτο νοήσας.</l>
    <l>τὸν δ' Ἑλένη τανύπεπλος ὑποφθαμένη φάτο μῦθον·</l>
    <l>‘κλῦτέ μευ· αὐτὰρ ἐγὼ μαντεύσομαι, ὡς ἐνὶ θυμῷ</l>
    <l>ἀθάνατοι βάλλουσι καὶ ὡς τελέεσθαι ὀΐω.</l>
    <l>ὡς ὅδε χῆν' ἥρπαξ' ἀτιταλλομένην ἐνὶ οἴκῳ</l>
    <l>ἐλθὼν ἐξ ὄρεος, ὅθι οἱ γενεή τε τόκος τε,</l>
    <l>ὣς Ὀδυσεὺς κακὰ πολλὰ παθὼν καὶ πόλλ' ἐπαληθεὶς</l>
    <l>οἴκαδε νοστήσει καὶ τείσεται· ἠὲ καὶ ἤδη</l>
    <l>οἴκοι, ἀτὰρ μνηστῆρσι κακὸν πάντεσσι φυτεύει.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘οὕτω νῦν Ζεὺς θείη, ἐρίγδουπος πόσις Ἥρης·</l>
    <l>τῶ κέν τοι καὶ κεῖθι θεῷ ὣς εὐχετοῴμην.’</l>
    <l>ἦ, καὶ ἐφ' ἵπποιϊν μάστιν βάλε· τοὶ δὲ μάλ' ὦκα</l>
    <l>ἤϊξαν πεδίονδε διὰ πτόλιος μεμαῶτες.</l>
    <l>οἱ δὲ πανημέριοι σεῖον ζυγὸν ἀμφὶς ἔχοντες.</l>
    <l>δύσετό τ' ἠέλιος σκιόωντό τε πᾶσαι ἀγυιαί·</l>
    <l>ἐς φηρὰς δ' ἵκοντο Διοκλῆος ποτὶ δῶμα,</l>
    <l>υἱέος Ὀρτιλόχοιο, τὸν Ἀλφειὸς τέκε παῖδα.</l>
    <l>ἔνθα δὲ νύκτ' ἄεσαν, ὁ δὲ τοῖς πὰρ ξείνια θῆκεν.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>ἵππους τ' ἐζεύγνυντ' ἀνά θ' ἅρματα ποικίλ' ἔβαινον,</l>
    <l>ἐκ δ' ἔλασαν προθύροιο καὶ αἰθούσης ἐριδούπου·</l>
    <l>μάστιξεν δ' ἐλάαν, τὼ δ' οὐκ ἀέκοντε πετέσθην.</l>
    <l>αἶψα δ' ἔπειθ' ἵκοντο Πύλου αἰπὺ πτολίεθρον·</l>
    <l>καὶ τότε Τηλέμαχος προσεφώνεε Νέστορος υἱόν·</l>
    <l>‘Νεστορίδη, πῶς κέν μοι ὑποσχόμενος τελέσειας</l>
    <l>μῦθον ἐμόν; ξεῖνοι δὲ διαμπερὲς εὐχόμεθ' εἶναι</l>
    <l>ἐκ πατέρων φιλότητος, ἀτὰρ καὶ ὁμήλικές εἰμεν·</l>
    <l>ἥδε δ' ὁδὸς καὶ μᾶλλον ὁμοφροσύνῃσιν ἐνήσει.</l>
    <l>μή με παρὲξ ἄγε νῆα, διοτρεφές, ἀλλὰ λίπ' αὐτοῦ,</l>
    <l>μή μ' ὁ γέρων ἀέκοντα κατάσχῃ ᾧ ἐνὶ οἴκῳ</l>
    <l>ἱέμενος φιλέειν· ἐμὲ δὲ χρεὼ θᾶσσον ἱκέσθαι.’</l>
    <l>ὣς φάτο, Νεστορίδης δ' ἄρ' ἑῷ συμφράσσατο θυμῷ,</l>
    <l>ὅππως οἱ κατὰ μοῖραν ὑποσχόμενος τελέσειεν.</l>
    <l>ὧδε δέ οἱ φρονέοντι δοάσσατο κέρδιον εἶναι·</l>
    <l>στρέψ' ἵππους ἐπὶ νῆα θοὴν καὶ θῖνα θαλάσσης,</l>
    <l>νηῒ δ' ἐνὶ πρυμνῇ ἐξαίνυτο κάλλιμα δῶρα,</l>
    <l>ἐσθῆτα χρυσόν τε, τά οἱ Μενέλαος ἔδωκε·</l>
    <l>καί μιν ἐποτρύνων ἔπεα πτερόεντα προσηύδα·</l>
    <l>‘σπουδῇ νῦν ἀνάβαινε κέλευέ τε πάντας ἑταίρους,</l>
    <l>πρὶν ἐμὲ οἴκαδ' ἱκέσθαι ἀπαγγεῖλαί τε γέροντι.</l>
    <l>εὖ γὰρ ἐγὼ τόδε οἶδα κατὰ φρένα καὶ κατὰ θυμόν·</l>
    <l>οἷος κείνου θυμὸς ὑπέρβιος, οὔ σε μεθήσει,</l>
    <l>ἀλλ' αὐτὸς καλέων δεῦρ' εἴσεται, οὐδέ ἕ φημι</l>
    <l>ἂψ ἰέναι κενεόν· μάλα γὰρ κεχολώσεται ἔμπης.’</l>
    <l>ὣς ἄρα φωνήσας ἔλασεν καλλίτριχας ἵππους</l>
    <l>ἂψ Πυλίων εἰς ἄστυ, θοῶς δ' ἄρα δώμαθ' ἵκανε.</l>
    <l>Τηλέμαχος δ' ἑτάροισιν ἐποτρύνων ἐκέλευσεν·</l>
    <l>‘ἐγκοσμεῖτε τὰ τεύχε', ἑταῖροι, νηῒ μελαίνῃ,</l>
    <l>αὐτοί τ' ἀμβαίνωμεν, ἵνα πρήσσωμεν ὁδοῖο.’</l>
    <l>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,</l>
    <l>αἶψα δ' ἄρ' εἴσβαινον καὶ ἐπὶ κληῖσι καθῖζον.</l>
    <l>ἦ τοι ὁ μὲν τὰ πονεῖτο καὶ εὔχετο, θῦε δ' Ἀθήνῃ</l>
    <l>νηῒ πάρα πρυμνῇ· σχεδόθεν δέ οἱ ἤλυθεν ἀνὴρ</l>
    <l>τηλεδαπός, φεύγων ἐξ Ἄργεος ἄνδρα κατακτάς,</l>
    <l>μάντις· ἀτὰρ γενεήν γε Μελάμποδος ἔκγονος ἦεν,</l>
    <l>ὃς πρὶν μέν ποτ' ἔναιε Πύλῳ ἔνι, μητέρι μήλων,</l>
    <l>ἀφνειὸς Πυλίοισι μέγ' ἔξοχα δώματα ναίων·</l>
    <l>δὴ τότε γ' ἄλλων δῆμον ἀφίκετο, πατρίδα φεύγων</l>
    <l>Νηλέα τε μεγάθυμον, ἀγαυότατον ζωόντων,</l>
    <l>ὅς οἱ χρήματα πολλὰ τελεσφόρον εἰς ἐνιαυτὸν</l>
    <l>εἶχε βίῃ. ὁ δὲ τεῖος ἐνὶ μεγάροις Φυλάκοιο</l>
    <l>δεσμῷ ἐν ἀργαλέῳ δέδετο, κρατέρ' ἄλγεα πάσχων</l>
    <l>εἵνεκα Νηλῆος κούρης ἄτης τε βαρείης,</l>
    <l>τήν οἱ ἐπὶ φρεσὶ θῆκε θεὰ δασπλῆτις Ἐρινύς.</l>
    <l>ἀλλ' ὁ μὲν ἔκφυγε κῆρα καὶ ἤλασε βοῦς ἐριμύκους</l>
    <l>ἐς Πύλον ἐκ Φυλάκης καὶ ἐτείσατο ἔργον ἀεικὲς</l>
    <l>ἀντίθεον Νηλῆα, κασιγνήτῳ δὲ γυναῖκα</l>
    <l>ἠγάγετο πρὸς δώμαθ'· ὁ δ' ἄλλων ἵκετο δῆμον,</l>
    <l>Ἄργος ἐς ἱππόβοτον· τόθι γάρ νύ οἱ αἴσιμον ἦεν</l>
    <l>ναιέμεναι πολλοῖσιν ἀνάσσοντ' Ἀργείοισιν.</l>
    <l>ἔνθα δ' ἔγημε γυναῖκα καὶ ὑψερεφὲς θέτο δῶμα,</l>
    <l>γείνατο δ' Ἀντιφάτην καὶ Μάντιον, υἷε κραταιώ.</l>
    <l>Ἀντιφάτης μὲν τίκτεν Ὀϊκλῆα μεγάθυμον,</l>
    <l>αὐτὰρ Ὀϊκλείης λαοσσόον Ἀμφιάρηον,</l>
    <l>ὃν περὶ κῆρι φίλει Ζεύς τ' αἰγίοχος καὶ Ἀπόλλων</l>
    <l>παντοίην φιλότητ'· οὐδ' ἵκετο γήραος οὐδόν,</l>
    <l>ἀλλ' ὄλετ' ἐν Θήβῃσι γυναίων εἵνεκα δώρων.</l>
    <l>τοῦ υἱεῖς ἐγένοντ' Ἀλκμάων Ἀμφίλοχός τε.</l>
    <l>Μάντιος αὖ τέκετο Πολυφείδεά τε Κλεῖτόν τε·</l>
    <l>ἀλλ' ἦ τοι Κλεῖτον χρυσόθρονος ἥρπασεν Ἠὼς</l>
    <l>κάλλεος εἵνεκα οἷο, ἵν' ἀθανάτοισι μετείη·</l>
    <l>αὐτὰρ ὑπέρθυμον Πολυφείδεα μάντιν Ἀπόλλων</l>
    <l>θῆκε βροτῶν ὄχ' ἄριστον, ἐπεὶ θάνεν Ἀμφιάρηος·</l>
    <l>ὅς ῥ' Ὑπερησίηνδ' ἀπενάσσατο πατρὶ χολωθείς,</l>
    <l>ἔνθ' ὅ γε ναιετάων μαντεύετο πᾶσι βροτοῖσι.</l>
    <l>τοῦ μὲν ἄρ' υἱὸς ἐπῆλθε, Θεοκλύμενος δ' ὄνομ' ἦεν,</l>
    <l>ὃς τότε Τηλεμάχου πέλας ἵστατο· τὸν δ' ἐκίχανε</l>
    <l>σπένδοντ' εὐχόμενόν τε θοῇ παρὰ νηῒ μελαίνῃ,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ὦ φίλ', ἐπεί σε θύοντα κιχάνω τῷδ' ἐνὶ χώρῳ,</l>
    <l>λίσσομ' ὑπὲρ θυέων καὶ δαίμονος, αὐτὰρ ἔπειτα</l>
    <l>σῆς τ' αὐτοῦ κεφαλῆς καὶ ἑταίρων, οἵ τοι ἕπονται,</l>
    <l>εἰπέ μοι εἰρομένῳ νημερτέα μηδ' ἐπικεύσῃς·</l>
    <l>τίς πόθεν εἰς ἀνδρῶν; πόθι τοι πόλις ἠδὲ τοκῆες;’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</l>
    <l>ἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς,</l>
    <l>εἴ ποτ' ἔην· νῦν δ' ἤδη ἀπέφθιτο λυγρῷ ὀλέθρῳ.</l>
    <l>τοὔνεκα νῦν ἑτάρους τε λαβὼν καὶ νῆα μέλαιναν</l>
    <l>ἦλθον πευσόμενος πατρὸς δὴν οἰχομένοιο.’</l>
    <l>τὸν δ' αὖτε προσέειπε Θεοκλύμενος θεοειδής·</l>
    <l>‘οὕτω τοι καὶ ἐγὼν ἐκ πατρίδος, ἄνδρα κατακτὰς</l>
    <l>ἔμφυλον· πολλοὶ δὲ κασίγνητοί τε ἔται τε</l>
    <l>Ἄργος ἀν' ἱππόβοτον, μέγα δὲ κρατέουσιν Ἀχαιῶν·</l>
    <l>τῶν ὑπαλευάμενος θάνατον καὶ κῆρα μέλαιναν</l>
    <l>φεύγω, ἐπεί νύ μοι αἶσα κατ' ἀνθρώπους ἀλάλησθαι.</l>
    <l>ἀλλά με νηὸς ἔφεσσαι, ἐπεί σε φυγὼν ἱκέτευσα,</l>
    <l>μή με κατακτείνωσι· διωκέμεναι γὰρ ὀΐω.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘οὐ μὲν δή σ' ἐθέλοντά γ' ἀπώσω νηὸς ἐΐσης,</l>
    <l>ἀλλ' ἕπευ· αὐτὰρ κεῖθι φιλήσεαι, οἷά κ' ἔχωμεν.’</l>
    <l>ὣς ἄρα φωνήσας οἱ ἐδέξατο χάλκεον ἔγχος·</l>
    <l>καὶ τό γ' ἐπ' ἰκριόφιν τάνυσεν νεὸς ἀμφιελίσσης,</l>
    <l>ἂν δὲ καὶ αὐτὸς νηὸς ἐβήσετο ποντοπόροιο.</l>
    <l>ἐν πρύμνῃ δ' ἄρ' ἔπειτα καθέζετο, πὰρ δὲ οἷ αὐτῷ</l>
    <l>εἷσε Θεοκλύμενον· τοὶ δὲ πρυμνήσι' ἔλυσαν.</l>
    <l>Τηλέμαχος δ' ἑτάροισιν ἐποτρύνων ἐκέλευσεν</l>
    <l>ὅπλων ἅπτεσθαι· τοὶ δ' ἐσσυμένως ἐπίθοντο.</l>
    <l>ἱστὸν δ' εἰλάτινον κοίλης ἔντοσθε μεσόδμης</l>
    <l>στῆσαν ἀείραντες, κατὰ δὲ προτόνοισιν ἔδησαν,</l>
    <l>ἕλκον δ' ἱστία λευκὰ ἐϋστρέπτοισι βοεῦσι.</l>
    <l>τοῖσιν δ' ἴκμενον οὖρον ἵει γλαυκῶπις Ἀθήνη,</l>
    <l>λάβρον ἐπαιγίζοντα δι' αἰθέρος, ὄφρα τάχιστα</l>
    <l>νηῦς ἀνύσειε θέουσα θαλάσσης ἁλμυρὸν ὕδωρ.</l>
    <l>βὰν δὲ παρὰ Κρουνοὺς καὶ Χαλκίδα καλλιρέεθρον.</l>
    <l>δύσετό τ' ἠέλιος σκιόωντό τε πᾶσαι ἀγυιαί·</l>
    <l>ἡ δὲ Φεὰς ἐπέβαλλεν ἐπειγομένη Διὸς οὔρῳ,</l>
    <l>ἠδὲ παρ' Ἤλιδα δῖαν, ὅθι κρατέουσιν Ἐπειοί.</l>
    <l>ἔνθεν δ' αὖ νήσοισιν ἐπιπροέηκε θοῇσιν,</l>
    <l>ὁρμαίνων, ἤ κεν θάνατον φύγοι ἦ κεν ἁλοίη.</l>
    <l>τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς</l>
    <l>δορπείτην· παρὰ δέ σφιν ἐδόρπεον ἀνέρες ἄλλοι.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>τοῖς δ' Ὀδυσεὺς μετέειπε, συβώτεω πειρητίζων,</l>
    <l>ἤ μιν ἔτ' ἐνδυκέως φιλέοι μεῖναί τε κελεύοι</l>
    <l>αὐτοῦ ἐνὶ σταθμῷ ἦ ὀτρύνειε πόλινδε·</l>
    <l>‘κέκλυθι νῦν, Εὔμαιε, καὶ ἄλλοι πάντες ἑταῖροι·</l>
    <l>ἠῶθεν προτὶ ἄστυ λιλαίομαι ἀπονέεσθαι</l>
    <l>πτωχεύσων, ἵνα μή σε κατατρύχω καὶ ἑταίρους.</l>
    <l>ἀλλά μοι εὖ θ' ὑπόθευ καὶ ἅμ' ἡγεμόν' ἐσθλὸν ὄπασσον,</l>
    <l>ὅς κέ με κεῖσ' ἀγάγῃ· κατὰ δὲ πτόλιν αὐτὸς ἀνάγκῃ</l>
    <l>πλάγξομαι, αἴ κέν τις κοτύλην καὶ πύρνον ὀρέξῃ.</l>
    <l>καί κ' ἐλθὼν πρὸς δώματ' Ὀδυσσῆος θείοιο</l>
    <l>ἀγγελίην εἴποιμι περίφρονι Πηνελοπείῃ,</l>
    <l>καί κε μνηστήρεσσιν ὑπερφιάλοισι μιγείην,</l>
    <l>εἴ μοι δεῖπνον δοῖεν ὀνείατα μυρί' ἔχοντες.</l>
    <l>αἶψά κεν εὖ δρώοιμι μετὰ σφίσιν, ὅττι θέλοιεν.</l>
    <l>ἐκ γάρ τοι ἐρέω, σὺ δὲ σύνθεο καί μευ ἄκουσον·</l>
    <l>Ἑρμείαο ἕκητι διακτόρου, ὅς ῥά τε πάντων</l>
    <l>ἀνθρώπων ἔργοισι χάριν καὶ κῦδος ὀπάζει,</l>
    <l>δρηστοσύνῃ οὐκ ἄν μοι ἐρίσσειε βροτὸς ἄλλος,</l>
    <l>πῦρ τ' εὖ νηῆσαι διά τε ξύλα δανὰ κεάσσαι,</l>
    <l>δαιτρεῦσαί τε καὶ ὀπτῆσαι καὶ οἰνοχοῆσαι,</l>
    <l>οἷά τε τοῖς ἀγαθοῖσι παραδρώωσι χέρηες.’</l>
    <l>τὸν δὲ μέγ' ὀχθήσας προσέφης, Εὔμαιε συβῶτα·</l>
    <l>‘ὤ μοι, ξεῖνε, τίη τοι ἐνὶ φρεσὶ τοῦτο νόημα</l>
    <l>ἔπλετο; ἦ σύ γε πάγχυ λιλαίεαι αὐτόθ' ὀλέσθαι,</l>
    <l>εἰ δὴ μνηστήρων ἐθέλεις καταδῦναι ὅμιλον,</l>
    <l>τῶν ὕβρις τε βίη τε σιδήρεον οὐρανὸν ἵκει.</l>
    <l>οὔ τοι τοιοίδ' εἰσὶν ὑποδρηστῆρες ἐκείνων,</l>
    <l>ἀλλὰ νέοι, χλαίνας εὖ εἱμένοι ἠδὲ χιτῶνας,</l>
    <l>αἰεὶ δὲ λιπαροὶ κεφαλὰς καὶ καλὰ πρόσωπα,</l>
    <l>οἵ σφιν ὑποδρώωσιν· ἐΰξεστοι δὲ τράπεζαι</l>
    <l>σίτου καὶ κρειῶν ἠδ' οἴνου βεβρίθασιν.</l>
    <l>ἀλλὰ μέν'· οὐ γάρ τίς τοι ἀνιᾶται παρεόντι,</l>
    <l>οὔτ' ἐγὼ οὔτε τις ἄλλος ἑταίρων, οἵ μοι ἔασιν.</l>
    <l>αὐτὰρ ἐπὴν ἔλθῃσιν Ὀδυσσῆος φίλος υἱός,</l>
    <l>κεῖνός σε χλαῖνάν τε χιτῶνά τε εἵματα ἕσσει,</l>
    <l>πέμψει δ' ὅππῃ σε κραδίη θυμός τε κελεύει.’</l>
    <l>τὸν δ' ἠμείβετ' ἔπειτα πολύτλας δῖος Ὀδυσσεύς·</l>
    <l>‘αἴθ' οὕτως, Εὔμαιε, φίλος Διὶ πατρὶ γένοιο</l>
    <l>ὡς ἐμοί, ὅττι μ' ἔπαυσας ἄλης καὶ ὀϊζύος αἰνῆς.</l>
    <l>πλαγκτοσύνης δ' οὐκ ἔστι κακώτερον ἄλλο βροτοῖσιν·</l>
    <l>ἀλλ' ἕνεκ' οὐλομένης γαστρὸς κακὰ κήδε' ἔχουσιν</l>
    <l>ἀνέρες, ὅν τιν' ἵκηται ἄλη καὶ πῆμα καὶ ἄλγος.</l>
    <l>νῦν δ' ἐπεὶ ἰσχανάᾳς μεῖναί τέ με κεῖνον ἄνωγας,</l>
    <l>εἴπ' ἄγε μοι περὶ μητρὸς Ὀδυσσῆος θείοιο</l>
    <l>πατρός θ', ὃν κατέλειπεν ἰὼν ἐπὶ γήραος οὐδῷ,</l>
    <l>ἤ που ἔτι ζώουσιν ὑπ' αὐγὰς ἠελίοιο,</l>
    <l>ἦ ἤδη τεθνᾶσι καὶ εἰν Ἀΐδαο δόμοισι.’</l>
    <l>τὸν δ' αὖτε προσέειπε συβώτης, ὄρχαμος ἀνδρῶν·</l>
    <l>‘τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</l>
    <l>Λαέρτης μὲν ἔτι ζώει, Διὶ δ' εὔχεται αἰεὶ</l>
    <l>θυμὸν ἀπὸ μελέων φθίσθαι οἷσ' ἐν μεγάροισιν·</l>
    <l>ἐκπάγλως γὰρ παιδὸς ὀδύρεται οἰχομένοιο</l>
    <l>κουριδίης τ' ἀλόχοιο δαΐφρονος, ἥ ἑ μάλιστα</l>
    <l>ἤκαχ' ἀποφθιμένη καὶ ἐν ὠμῷ γήραϊ θῆκεν.</l>
    <l>ἡ δ' ἄχεϊ οὗ παιδὸς ἀπέφθιτο κυδαλίμοιο,</l>
    <l>λευγαλέῳ θανάτῳ, ὡς μὴ θάνοι ὅς τις ἐμοί γε</l>
    <l>ἐνθάδε ναιετάων φίλος εἴη καὶ φίλα ἕρδοι.</l>
    <l>ὄφρα μὲν οὖν δὴ κείνη ἔην, ἀχέουσά περ ἔμπης,</l>
    <l>τόφρα τί μοι φίλον ἔσκε μεταλλῆσαι καὶ ἐρέσθαι,</l>
    <l>οὕνεκά μ' αὐτὴ θρέψεν ἅμα Κτιμένῃ τανυπέπλῳ,</l>
    <l>θυγατέρ' ἰφθίμῃ, τὴν ὁπλοτάτην τέκε παίδων·</l>
    <l>τῇ ὁμοῦ ἐτρεφόμην, ὀλίγον δέ τί μ' ἧσσον ἐτίμα.</l>
    <l>αὐτὰρ ἐπεί ῥ' ἥβην πολυήρατον ἱκόμεθ' ἄμφω,</l>
    <l>τὴν μὲν ἔπειτα Σάμηνδ' ἔδοσαν καὶ μυρί' ἕλοντο,</l>
    <l>αὐτὰρ ἐμὲ χλαῖνάν τε χιτῶνά τε εἵματ' ἐκείνη</l>
    <l>καλὰ μάλ' ἀμφιέσασα ποσίν θ' ὑποδήματα δοῦσα</l>
    <l>ἀγρόνδε προΐαλλε· φίλει δέ με κηρόθι μᾶλλον.</l>
    <l>νῦν δ' ἤδη τούτων ἐπιδεύομαι· ἀλλά μοι αὐτῷ</l>
    <l>ἔργον ἀέξουσιν μάκαρες θεοί, ᾧ ἐπιμίμνω·</l>
    <l>τῶν ἔφαγόν τ' ἔπιόν τε καὶ αἰδοίοισιν ἔδωκα.</l>
    <l>ἐκ δ' ἄρα δεσποίνης οὐ μείλιχόν ἐστιν ἀκοῦσαι</l>
    <l>οὔτ' ἔπος οὔτε τι ἔργον, ἐπεὶ κακὸν ἔμπεσεν οἴκῳ,</l>
    <l>ἄνδρες ὑπερφίαλοι· μέγα δὲ δμῶες χατέουσιν</l>
    <l>ἀντία δεσποίνης φάσθαι καὶ ἕκαστα πυθέσθαι</l>
    <l>καὶ φαγέμεν πιέμεν τε, ἔπειτα δὲ καί τι φέρεσθαι</l>
    <l>ἀγρόνδ', οἷά τε θυμὸν ἀεὶ δμώεσσιν ἰαίνει.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὢ πόποι, ὡς ἄρα τυτθὸς ἐών, Εὔμαιε συβῶτα,</l>
    <l>πολλὸν ἀπεπλάγχθης σῆς πατρίδος ἠδὲ τοκήων.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον,</l>
    <l>ἠὲ διεπράθετο πτόλις ἀνδρῶν εὐρυάγυια,</l>
    <l>ᾗ ἔνι ναιετάασκε πατὴρ καὶ πότνια μήτηρ,</l>
    <l>ἦ σέ γε μουνωθέντα παρ' οἴεσιν ἢ παρὰ βουσὶν</l>
    <l>ἄνδρες δυσμενέες νηυσὶν λάβον ἠδ' ἐπέρασσαν</l>
    <l>τοῦδ' ἀνδρὸς πρὸς δώμαθ', ὁ δ' ἄξιον ὦνον ἔδωκε.’</l>
    <l>τὸν δ' αὖτε προσέειπε συβώτης, ὄρχαμος ἀνδρῶν·</l>
    <l>‘ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς,</l>
    <l>σιγῇ νῦν ξυνίει καὶ τέρπεο πῖνέ τε οἶνον,</l>
    <l>ἥμενος. αἵδε δὲ νύκτες ἀθέσφατοι· ἔστι μὲν εὕδειν,</l>
    <l>ἔστι δὲ τερπομένοισιν ἀκουέμεν· οὐδέ τί σε χρή,</l>
    <l>πρὶν ὥρη, καταλέχθαι· ἀνίη καὶ πολὺς ὕπνος.</l>
    <l>τῶν δ' ἄλλων ὅτινα κραδίη καὶ θυμὸς ἀνώγει,</l>
    <l>εὑδέτω ἐξελθών· ἅμα δ' ἠόϊ φαινομένηφι</l>
    <l>δειπνήσας ἅμ' ὕεσσιν ἀνακτορίῃσιν ἑπέσθω.</l>
    <l>νῶϊ δ' ἐνὶ κλισίῃ πίνοντέ τε δαινυμένω τε</l>
    <l>κήδεσιν ἀλλήλων τερπώμεθα λευγαλέοισι</l>
    <l>μνωομένω· μετὰ γάρ τε καὶ ἄλγεσι τέρπεται ἀνήρ,</l>
    <l>ὅς τις δὴ μάλα πολλὰ πάθῃ καὶ πόλλ' ἐπαληθῇ.</l>
    <l>τοῦτο δέ τοι ἐρέω, ὅ μ' ἀνείρεαι ἠδὲ μεταλλᾷς.</l>
    <l>νῆσός τις Συρίη κικλήσκεται, εἴ που ἀκούεις,</l>
    <l>Ὀρτυγίης καθύπερθεν, ὅθι τροπαὶ ἠελίοιο,</l>
    <l>οὔ τι περιπληθὴς λίην τόσον, ἀλλ' ἀγαθὴ μέν,</l>
    <l>εὔβοος εὔμηλος, οἰνοπληθὴς πολύπυρος.</l>
    <l>πείνη δ' οὔ ποτε δῆμον ἐσέρχεται, οὐδέ τις ἄλλη</l>
    <l>νοῦσος ἐπὶ στυγερὴ πέλεται δειλοῖσι βροτοῖσιν·</l>
    <l>ἀλλ' ὅτε γηράσκωσι πόλιν κάτα φῦλ' ἀνθρώπων,</l>
    <l>ἐλθὼν ἀργυρότοξος Ἀπόλλων Ἀρτέμιδι ξύν,</l>
    <l>οἷσ' ἀγανοῖσι βέλεσσιν ἐποιχόμενος κατέπεφνεν.</l>
    <l>ἔνθα δύω πόλιες, δίχα δέ σφισι πάντα δέδασται·</l>
    <l>τῇσιν δ' ἀμφοτέρῃσι πατὴρ ἐμὸς ἐμβασίλευε,</l>
    <l>Κτήσιος Ὀρμενίδης, ἐπιείκελος ἀθανάτοισιν.</l>
    <l>ἔνθα δὲ Φοίνικες ναυσικλυτοὶ ἤλυθον ἄνδρες,</l>
    <l>τρῶκται, μυρί' ἄγοντες ἀθύρματα νηῒ μελαίνῃ.</l>
    <l>ἔσκε δὲ πατρὸς ἐμοῖο γυνὴ Φοίνισσ' ἐνὶ οἴκῳ,</l>
    <l>καλή τε μεγάλη τε καὶ ἀγλαὰ ἔργα ἰδυῖα·</l>
    <l>τὴν δ' ἄρα Φοίνικες πολυπαίπαλοι ἠπερόπευον.</l>
    <l>πλυνούσῃ τις πρῶτα μίγη κοίλῃ παρὰ νηῒ</l>
    <l>εὐνῇ καὶ φιλότητι, τά τε φρένας ἠπεροπεύει</l>
    <l>θηλυτέρῃσι γυναιξί, καὶ ἥ κ' εὐεργὸς ἔῃσιν.</l>
    <l>εἰρώτα δὴ ἔπειτα, τίς εἴη καὶ πόθεν ἔλθοι·</l>
    <l>ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ·</l>
    <l>‘ἐκ μὲν Σιδῶνος πολυχάλκου εὔχομαι εἶναι,</l>
    <l>κούρη δ' εἴμ' Ἀρύβαντος ἐγὼ ῥυδὸν ἀφνειοῖο·</l>
    <l>ἀλλά μ' ἀνήρπαξαν Τάφιοι ληΐστορες ἄνδρες</l>
    <l>ἀγρόθεν ἐρχομένην, πέρασαν δέ με δεῦρ' ἀγαγόντες</l>
    <l>τοῦδ' ἀνδρὸς πρὸς δώμαθ'· ὁ δ' ἄξιον ὦνον ἔδωκε.’</l>
    <l>τὴν δ' αὖτε προσέειπεν ἀνήρ, ὃς μίσγετο λάθρῃ·</l>
    <l>‘ἦ ῥά κε νῦν πάλιν αὖτις ἅμ' ἡμῖν οἴκαδ' ἕποιο,</l>
    <l>ὄφρα ἴδῃ πατρὸς καὶ μητέρος ὑψερεφὲς δῶ</l>
    <l>αὐτούς τ'; ἦ γὰρ ἔτ' εἰσὶ καὶ ἀφνειοὶ καλέονται.’</l>
    <l>τὸν δ' αὖτε προσέειπε γυνὴ καὶ ἀμείβετο μύθῳ·</l>
    <l>‘εἴη κεν καὶ τοῦτ', εἴ μοι ἐθέλοιτέ γε, ναῦται,</l>
    <l>ὅρκῳ πιστωθῆναι ἀπήμονά μ' οἴκαδ' ἀπάξειν.’</l>
    <l>ὣς ἔφαθ', οἱ δ' ἄρα πάντες ἐπώμνυον, ὡς ἐκέλευεν.</l>
    <l>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,</l>
    <l>τοῖς δ' αὖτις μετέειπε γυνὴ καὶ ἀμείβετο μύθῳ·</l>
    <l>‘σιγῇ νῦν· μή τίς με προσαυδάτω ἐπέεσσιν</l>
    <l>ὑμετέρων ἑτάρων ξυμβλήμενος ἢ ἐν ἀγυιῇ</l>
    <l>ἤ που ἐπὶ κρήνῃ· μή τις ποτὶ δῶμα γέροντι</l>
    <l>ἐλθὼν ἐξείπῃ, ὁ δ' ὀϊσάμενος καταδήσῃ</l>
    <l>δεσμῷ ἐν ἀργαλέῳ, ὑμῖν δ' ἐπιφράσσετ' ὄλεθρον.</l>
    <l>ἀλλ' ἔχετ' ἐν φρεσὶ μῦθον, ἐπείγετε δ' ὦνον ὁδαίων.</l>
    <l>ἀλλ' ὅτε κεν δὴ νηῦς πλείη βιότοιο γένηται,</l>
    <l>ἀγγελίη μοι ἔπειτα θοῶς πρὸς δώμαθ' ἱκέσθω·</l>
    <l>οἴσω γὰρ καὶ χρυσόν, ὅτις χ' ὑποχείριος ἔλθῃ.</l>
    <l>καὶ δέ κεν ἄλλ' ἐπίβαθρον ἐγὼν ἐθέλουσά γε δοίην·</l>
    <l>παῖδα γὰρ ἀνδρὸς ἐῆος ἐνὶ μεγάροισ' ἀτιτάλλω,</l>
    <l>κερδαλέον δὴ τοῖον, ἅμα τροχόωντα θύραζε·</l>
    <l>τόν κεν ἄγοιμ' ἐπὶ νηός, ὁ δ' ὕμιν μυρίον ὦνον</l>
    <l>ἄλφοι, ὅπῃ περάσητε κατ' ἀλλοθρόους ἀνθρώπους.’</l>
    <l>ἡ μὲν ἄρ' ὣς εἰποῦσ' ἀπέβη πρὸς δώματα καλά·</l>
    <l>οἱ δ' ἐνιαυτὸν ἅπαντα παρ' ἡμῖν αὖθι μένοντες</l>
    <l>ἐν νηῒ γλαφυρῇ βίοτον πολὺν ἐμπολόωντο.</l>
    <l>ἀλλ' ὅτε δὴ κοίλη νηῦς ἤχθετο τοῖσι νέεσθαι,</l>
    <l>καὶ τότ' ἄρ' ἄγγελον ἧκαν, ὃς ἀγγείλειε γυναικί.</l>
    <l>ἤλυθ' ἀνὴρ πολύϊδρις ἐμοῦ πρὸς δώματα πατρὸς</l>
    <l>χρύσεον ὅρμον ἔχων, μετὰ δ' ἠλέκτροισιν ἔερτο.</l>
    <l>τὸν μὲν ἄρ' ἐν μεγάρῳ δμῳαὶ καὶ πότνια μήτηρ</l>
    <l>χερσίν τ' ἀμφαφόωντο καὶ ὀφθαλμοῖσιν ὁρῶντο,</l>
    <l>ὦνον ὑπισχόμεναι· ὁ δὲ τῇ κατένευσε σιωπῇ.</l>
    <l>ἦ τοι ὁ καννεύσας κοίλην ἐπὶ νῆα βεβήκει,</l>
    <l>ἡ δ' ἐμὲ χειρὸς ἑλοῦσα δόμων ἐξῆγε θύραζε.</l>
    <l>εὗρε δ' ἐνὶ προδόμῳ ἠμὲν δέπα ἠδὲ τραπέζας</l>
    <l>ἀνδρῶν δαιτυμόνων, οἵ μευ πατέρ' ἀμφεπένοντο.</l>
    <l>οἱ μὲν ἄρ' ἐς θῶκον πρόμολον δήμοιό τε φῆμιν,</l>
    <l>ἡ δ' αἶψα τρί' ἄλεισα κατακρύψασ' ὑπὸ κόλπῳ</l>
    <l>ἔκφερεν· αὐτὰρ ἐγὼν ἑπόμην ἀεσιφροσύνῃσι.</l>
    <l>δύσετό τ' ἠέλιος σκιόωντό τε πᾶσαι ἀγυιαί·</l>
    <l>ἡμεῖς δ' ἐς λιμένα κλυτὸν ἤλθομεν ὦκα κιόντες,</l>
    <l>ἔνθ' ἄρα Φοινίκων ἀνδρῶν ἦν ὠκύαλος νηῦς.</l>
    <l>οἱ μὲν ἔπειτ' ἀναβάντες ἐπέπλεον ὑγρὰ κέλευθα,</l>
    <l>νὼ ἀναβησάμενοι· ἐπὶ δὲ Ζεὺς οὖρον ἴαλλεν.</l>
    <l>ἑξῆμαρ μὲν ὁμῶς πλέομεν νύκτας τε καὶ ἦμαρ·</l>
    <l>ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων,</l>
    <l>τὴν μὲν ἔπειτα γυναῖκα βάλ' Ἄρτεμις ἰοχέαιρα,</l>
    <l>ἄντλῳ δ' ἐνδούπησε πεσοῦσ' ὡς εἰναλίη κήξ.</l>
    <l>καὶ τὴν μὲν φώκῃσι καὶ ἰχθύσι κύρμα γενέσθαι</l>
    <l>ἔκβαλον· αὐτὰρ ἐγὼ λιπόμην ἀκαχήμενος ἦτορ.</l>
    <l>τοὺς δ' Ἰθάκῃ ἐπέλασσε φέρων ἄνεμός τε καὶ ὕδωρ,</l>
    <l>ἔνθα με Λαέρτης πρίατο κτεάτεσσιν ἑοῖσιν.</l>
    <l>οὕτω τήνδε τε γαῖαν ἐγὼν ἴδον ὀφθαλμοῖσι.’</l>
    <l>τὸν δ' αὖ διογενὴς Ὀδυσεὺς ἠμείβετο μύθῳ·</l>
    <l>‘Εὔμαι', ἦ μάλα δή μοι ἐνὶ φρεσὶ θυμὸν ὄρινας</l>
    <l>ταῦτα ἕκαστα λέγων, ὅσα δὴ πάθες ἄλγεα θυμῷ.</l>
    <l>ἀλλ' ἦ τοι σοὶ μὲν παρὰ καὶ κακῷ ἐσθλὸν ἔθηκε</l>
    <l>Ζεύς, ἐπεὶ ἀνδρὸς δώματ' ἀφίκεο πολλὰ μογήσας</l>
    <l>ἠπίου, ὃς δή τοι παρέχει βρῶσίν τε πόσιν τε</l>
    <l>ἐνδυκέως, ζώεις δ' ἀγαθὸν βίον· αὐτὰρ ἐγώ γε</l>
    <l>πολλὰ βροτῶν ἐπὶ ἄστε' ἀλώμενος ἐνθάδ' ἱκάνω.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον,</l>
    <l>καδδραθέτην δ' οὐ πολλὸν ἐπὶ χρόνον, ἀλλὰ μίνυνθα·</l>
    <l>αἶψα γὰρ Ἠὼς ἦλθεν ἐΰθρονος. οἱ δ' ἐπὶ χέρσου</l>
    <l>Τηλεμάχου ἕταροι λύον ἱστία, κὰδ δ' ἕλον ἱστὸν</l>
    <l>καρπαλίμως, τὴν δ' εἰς ὅρμον προέρεσσαν ἐρετμοῖς.</l>
    <l>ἐκ δ' εὐνὰς ἔβαλον, κατὰ δὲ πρυμνήσι' ἔδησαν·</l>
    <l>ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης</l>
    <l>δεῖπνόν τ' ἐντύνοντο κερῶντό τε αἴθοπα οἶνον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>τοῖσι δὲ Τηλέμαχος πεπνυμένος ἤρχετο μύθων·</l>
    <l>‘ὑμεῖς μὲν νῦν ἄστυδ' ἐλαύνετε νῆα μέλαιναν,</l>
    <l>αὐτὰρ ἐγὼν ἀγροὺς ἐπιείσομαι ἠδὲ βοτῆρας·</l>
    <l>ἑσπέριος δ' εἰς ἄστυ ἰδὼν ἐμὰ ἔργα κάτειμι.</l>
    <l>ἠῶθεν δέ κεν ὔμμιν ὁδοιπόριον παραθείμην,</l>
    <l>δαῖτ' ἀγαθὴν κρειῶν τε καὶ οἴνου ἡδυπότοιο.’</l>
    <l>τὸν δ' αὖτε προσέειπε Θεοκλύμενος θεοειδής·</l>
    <l>‘πῇ γὰρ ἐγώ, φίλε τέκνον, ἴω; τεῦ δώμαθ' ἵκωμαι</l>
    <l>ἀνδρῶν, οἳ κραναὴν Ἰθάκην κάτα κοιρανέουσιν;</l>
    <l>ἦ ἰθὺς σῆς μητρὸς ἴω καὶ σοῖο δόμοιο;’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ἄλλως μέν σ' ἂν ἐγώ γε καὶ ἡμέτερόνδε κελοίμην</l>
    <l>ἔρχεσθ'· οὐ γάρ τι ξενίων ποθή· ἀλλὰ σοὶ αὐτῷ</l>
    <l>χεῖρον, ἐπεί τοι ἐγὼ μὲν ἀπέσσομαι, οὐδέ σε μήτηρ</l>
    <l>ὄψεται· οὐ μὲν γάρ τι θαμὰ μνηστῆρσ' ἐνὶ οἴκῳ</l>
    <l>φαίνεται, ἀλλ' ἀπὸ τῶν ὑπερωΐῳ ἱστὸν ὑφαίνει.</l>
    <l>ἀλλά τοι ἄλλον φῶτα πιφαύσκομαι, ὅν κεν ἵκοιο,</l>
    <l>Εὐρύμαχον, Πολύβοιο δαΐφρονος ἀγλαὸν υἱόν,</l>
    <l>τὸν νῦν ἶσα θεῷ Ἰθακήσιοι εἰσορόωσι·</l>
    <l>καὶ γὰρ πολλὸν ἄριστος ἀνὴρ μέμονέν τε μάλιστα</l>
    <l>μητέρ' ἐμὴν γαμέειν καὶ Ὀδυσσῆος γέρας ἕξειν.</l>
    <l>ἀλλὰ τά γε Ζεὺς οἶδεν Ὀλύμπιος, αἰθέρι ναίων,</l>
    <l>εἴ κέ σφιν πρὸ γάμοιο τελευτήσει κακὸν ἦμαρ.’</l>
    <l>ὣς ἄρα οἱ εἰπόντι ἐπέπτατο δεξιὸς ὄρνις,</l>
    <l>κίρκος, Ἀπόλλωνος ταχὺς ἄγγελος· ἐν δὲ πόδεσσι</l>
    <l>τίλλε πέλειαν ἔχων, κατὰ δὲ πτερὰ χεῦεν ἔραζε</l>
    <l>μεσσηγὺς νηός τε καὶ αὐτοῦ Τηλεμάχοιο.</l>
    <l>τὸν δὲ Θεοκλύμενος ἑτάρων ἀπονόσφι καλέσσας</l>
    <l>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε·</l>
    <l>‘Τηλέμαχ', οὔ τοι ἄνευ θεοῦ ἤλυθε δεξιὸς ὄρνις·</l>
    <l>ἔγνων γάρ μιν ἐσάντα ἰδὼν οἰωνὸν ἐόντα.</l>
    <l>ὑμετέρου δ' οὐκ ἔστι γένευς βασιλεύτερον ἄλλο</l>
    <l>ἐν δήμῳ Ἰθάκης, ἀλλ' ὑμεῖς καρτεροὶ αἰεί.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘αἲ γὰρ τοῦτο, ξεῖνε, ἔπος τετελεσμένον εἴη·</l>
    <l>τῶ κε τάχα γνοίης φιλότητά τε πολλά τε δῶρα</l>
    <l>ἐξ ἐμεῦ, ὡς ἄν τίς σε συναντόμενος μακαρίζοι.’</l>
    <l>ἦ, καὶ Πείραιον προσεφώνεε, πιστὸν ἑταῖρον·</l>
    <l>‘Πείραιε Κλυτίδη, σὺ δέ μοι τά περ ἄλλα μάλιστα</l>
    <l>πείθῃ ἐμῶν ἑτάρων, οἵ μοι Πύλον εἰς ἅμ' ἕποντο·</l>
    <l>καὶ νῦν μοι τὸν ξεῖνον ἄγων ἐν δώμασι σοῖσιν</l>
    <l>ἐνδυκέως φιλέειν καὶ τιέμεν, εἰς ὅ κεν ἔλθω.’</l>
    <l>τὸν δ' αὖ Πείραιος δουρικλυτὸς ἀντίον ηὔδα·</l>
    <l>‘Τηλέμαχ', εἰ γάρ κεν σὺ πολὺν χρόνον ἐνθάδε μίμνοις,</l>
    <l>τόνδε τ' ἐγὼ κομιῶ, ξενίων δέ οἱ οὐ ποθὴ ἔσται.’</l>
    <l>ὣς εἰπὼν ἐπὶ νηὸς ἔβη, ἐκέλευσε δ' ἑταίρους</l>
    <l>αὐτούς τ' ἀμβαίνειν ἀνά τε πρυμνήσια λῦσαι.</l>
    <l>οἱ δ' αἶψ' εἴσβαινον καὶ ἐπὶ κληῖσι καθῖζον.</l>
    <l>Τηλέμαχος δ' ὑπὸ ποσσὶν ἐδήσατο καλὰ πέδιλα,</l>
    <l>εἵλετο δ' ἄλκιμον ἔγχος, ἀκαχμένον ὀξέϊ χαλκῷ,</l>
    <l>νηὸς ἀπ' ἰκριόφιν· τοὶ δὲ πρυμνήσι' ἔλυσαν.</l>
    <l>οἱ μὲν ἀνώσαντες πλέον ἐς πόλιν, ὡς ἐκέλευσε</l>
    <l>Τηλέμαχος, φίλος υἱὸς Ὀδυσσῆος θείοιο·</l>
    <l>τὸν δ' ὦκα προβιβῶντα πόδες φέρον, ὄφρ' ἵκετ' αὐλήν,</l>
    <l>ἔνθα οἱ ἦσαν ὕες μάλα μυρίαι, ᾗσι συβώτης</l>
    <l>ἐσθλὸς ἐὼν ἐνίαυεν, ἀνάκτεσιν ἤπια εἰδώς.</l>
  </verse>
  <chapter label="Ῥαψωδία π">Ῥαψωδία π</chapter>
  <verse ln="1">
    <l>Τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς</l>
    <l>ἐντύνοντ' ἄριστον ἅμ' ἠόϊ, κηαμένω πῦρ,</l>
    <l>ἔκπεμψάν τε νομῆας ἅμ' ἀγρομένοισι σύεσσι.</l>
    <l>Τηλέμαχον δὲ περίσσαινον κύνες ὑλακόμωροι,</l>
    <l>οὐδ' ὕλαον προσιόντα· νόησε δὲ δῖος Ὀδυσσεὺς</l>
    <l>σαίνοντάς τε κύνας, περί τε κτύπος ἦλθε ποδοῖϊν.</l>
    <l>αἶψα δ' ἄρ' Εὔμαιον ἔπεα πτερόεντα προσηύδα·</l>
    <l>‘Εὔμαι', ἦ μάλα τίς τοι ἐλεύσεται ἐνθάδ' ἑταῖρος</l>
    <l>ἢ καὶ γνώριμος ἄλλος, ἐπεὶ κύνες οὐχ ὑλάουσιν,</l>
    <l>ἀλλὰ περισσαίνουσι· ποδῶν δ' ὑπὸ δοῦπον ἀκούω.’</l>
    <l>οὔ πω πᾶν εἴρητο ἔπος, ὅτε οἱ φίλος υἱὸς</l>
    <l>ἔστη ἐνὶ προθύροισι. ταφὼν δ' ἀνόρουσε συβώτης,</l>
    <l>ἐκ δ' ἄρα οἱ χειρῶν πέσον ἄγγεα, τοῖσ' ἐπονεῖτο</l>
    <l>κιρνὰς αἴθοπα οἶνον. ὁ δ' ἀντίος ἦλθεν ἄνακτος,</l>
    <l>κύσσε δέ μιν κεφαλήν τε καὶ ἄμφω φάεα καλὰ</l>
    <l>χεῖράς τ' ἀμφοτέρας· θαλερὸν δέ οἱ ἔκπεσε δάκρυ.</l>
    <l>ὡς δὲ πατὴρ ὃν παῖδα φίλα φρονέων ἀγαπάζῃ</l>
    <l>ἐλθόντ' ἐξ ἀπίης γαίης δεκάτῳ ἐνιαυτῷ,</l>
    <l>μοῦνον τηλύγετον, τῷ ἐπ' ἄλγεα πολλὰ μογήσῃ,</l>
    <l>ὣς τότε Τηλέμαχον θεοειδέα δῖος ὑφορβὸς</l>
    <l>πάντα κύσεν περιφύς, ὡς ἐκ θανάτοιο φυγόντα·</l>
    <l>καί ῥ' ὀλοφυρόμενος ἔπεα πτερόεντα προσηύδα·</l>
    <l>‘ἦλθες, Τηλέμαχε, γλυκερὸν φάος· οὔ σ' ἔτ' ἐγώ γε</l>
    <l>ὄψεσθαι ἐφάμην, ἐπεὶ ᾤχεο νηῒ Πύλονδε.</l>
    <l>ἀλλ' ἄγε νῦν εἴσελθε, φίλον τέκος, ὄφρα σε θυμῷ</l>
    <l>τέρψομαι εἰσορόων νέον ἄλλοθεν ἔνδον ἐόντα.</l>
    <l>οὐ μὲν γάρ τι θάμ' ἀγρὸν ἐπέρχεαι οὐδὲ νομῆας,</l>
    <l>ἀλλ' ἐπιδημεύεις· ὣς γάρ νύ τοι εὔαδε θυμῷ,</l>
    <l>ἀνδρῶν μνηστήρων ἐσορᾶν ἀΐδηλον ὅμιλον.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ἔσσεται οὕτως, ἄττα· σέθεν δ' ἕνεκ' ἐνθάδ' ἱκάνω,</l>
    <l>ὄφρα σέ τ' ὀφθαλμοῖσιν ἴδω καὶ μῦθον ἀκούσω,</l>
    <l>ἤ μοι ἔτ' ἐν μεγάροις μήτηρ μένει, ἦέ τις ἤδη</l>
    <l>ἀνδρῶν ἄλλος ἔγημεν, Ὀδυσσῆος δέ που εὐνὴ</l>
    <l>χήτει ἐνευναίων κάκ' ἀράχνια κεῖται ἔχουσα.’</l>
    <l>τὸν δ' αὖτε προσέειπε συβώτης, ὄρχαμος ἀνδρῶν·</l>
    <l>‘καὶ λίην κείνη γε μένει τετληότι θυμῷ</l>
    <l>σοῖσιν ἐνὶ μεγάροισιν· ὀϊζυραὶ δέ οἱ αἰεὶ</l>
    <l>φθίνουσιν νύκτες τε καὶ ἤματα δάκρυ χεούσῃ.’</l>
    <l>ὣς ἄρα φωνήσας οἱ ἐδέξατο χάλκεον ἔγχος·</l>
    <l>αὐτὰρ ὅ γ' εἴσω ἴεν καὶ ὑπέρβη λάϊνον οὐδόν.</l>
    <l>τῷ δ' ἕδρης ἐπιόντι πατὴρ ὑπόειξεν Ὀδυσσεύς·</l>
    <l>Τηλέμαχος δ' ἑτέρωθεν ἐρήτυε φώνησέν τε·</l>
    <l>‘ἧσο, ξεῖν'· ἡμεῖς δὲ καὶ ἄλλοθι δήομεν ἕδρην</l>
    <l>σταθμῷ ἐν ἡμετέρῳ· παρὰ δ' ἀνήρ, ὃς καταθήσει.’</l>
    <l>ὣς φάθ', ὁ δ' αὖτις ἰὼν κατ' ἄρ' ἕζετο· τῷ δὲ συβώτης</l>
    <l>χεῦεν ὕπο χλωρὰς ῥῶπας καὶ κῶας ὕπερθεν·</l>
    <l>ἔνθα καθέζετ' ἔπειτα Ὀδυσσῆος φίλος υἱός.</l>
    <l>τοῖσιν δὲ κρειῶν πίνακας παρέθηκε συβώτης</l>
    <l>ὀπταλέων, ἅ ῥα τῇ προτέρῃ ὑπέλειπον ἔδοντες,</l>
    <l>σῖτον δ' ἐσσυμένως παρενήεεν ἐν κανέοισιν,</l>
    <l>ἐν δ' ἄρα κισσυβίῳ κίρνη μελιηδέα οἶνον·</l>
    <l>αὐτὸς δ' ἀντίον ἷζεν Ὀδυσσῆος θείοιο.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>δὴ τότε Τηλέμαχος προσεφώνεε δῖον ὑφορβόν·</l>
    <l>‘ἄττα, πόθεν τοι ξεῖνος ὅδ' ἵκετο; πῶς δέ ἑ ναῦται</l>
    <l>ἤγαγον εἰς Ἰθάκην; τίνες ἔμμεναι εὐχετόωντο;</l>
    <l>οὐ μὲν γάρ τί ἑ πεζὸν ὀΐομαι ἐνθάδ' ἱκέσθαι.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘τοιγὰρ ἐγώ τοι, τέκνον, ἀληθέα πάντ' ἀγορεύσω.</l>
    <l>ἐκ μὲν Κρητάων γένος εὔχεται εὐρειάων,</l>
    <l>φησὶ δὲ πολλὰ βροτῶν ἐπὶ ἄστεα δινηθῆναι</l>
    <l>πλαζόμενος· ὣς γάρ οἱ ἐπέκλωσεν τά γε δαίμων.</l>
    <l>νῦν αὖ Θεσπρωτῶν ἀνδρῶν παρὰ νηὸς ἀποδρὰς</l>
    <l>ἤλυθ' ἐμὸν πρὸς σταθμόν, ἐγὼ δέ τοι ἐγγυαλίξω.</l>
    <l>ἕρξον ὅπως ἐθέλεις· ἱκέτης δέ τοι εὔχεται εἶναι.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Εὔμαι', ἦ μάλα τοῦτο ἔπος θυμαλγὲς ἔειπες.</l>
    <l>πῶς γὰρ δὴ τὸν ξεῖνον ἐγὼν ὑποδέξομαι οἴκῳ;</l>
    <l>αὐτὸς μὲν νέος εἰμὶ καὶ οὔ πω χερσὶ πέποιθα</l>
    <l>ἄνδρ' ἀπαμύνασθαι, ὅτε τις πρότερος χαλεπήνῃ·</l>
    <l>μητρὶ δ' ἐμῇ δίχα θυμὸς ἐνὶ φρεσὶ μερμηρίζει,</l>
    <l>ἢ αὐτοῦ παρ' ἐμοί τε μένῃ καὶ δῶμα κομίζῃ,</l>
    <l>εὐνήν τ' αἰδομένη πόσιος δήμοιό τε φῆμιν,</l>
    <l>ἦ ἤδη ἅμ' ἕπηται, Ἀχαιῶν ὅς τις ἄριστος</l>
    <l>μνᾶται ἐνὶ μεγάροισιν ἀνὴρ καὶ πλεῖστα πόρῃσιν.</l>
    <l>ἀλλ' ἦ τοι τὸν ξεῖνον, ἐπεὶ τεὸν ἵκετο δῶμα,</l>
    <l>ἕσσω μιν χλαῖνάν τε χιτῶνά τε εἵματα καλά,</l>
    <l>δώσω δὲ ξίφος ἄμφηκες καὶ ποσσὶ πέδιλα,</l>
    <l>πέμψω δ', ὅππῃ μιν κραδίη θυμός τε κελεύει.</l>
    <l>εἰ δ' ἐθέλεις, σὺ κόμισσον ἐνὶ σταθμοῖσιν ἐρύξας·</l>
    <l>εἵματα δ' ἐνθάδ' ἐγὼ πέμψω καὶ σῖτον ἅπαντα</l>
    <l>ἔδμεναι, ὡς ἂν μή σε κατατρύχῃ καὶ ἑταίρους.</l>
    <l>κεῖσε δ' ἂν οὔ μιν ἐγώ γε μετὰ μνηστῆρας ἐῷμι</l>
    <l>ἔρχεσθαι, λίην γὰρ ἀτάσθαλον ὕβριν ἔχουσι·</l>
    <l>μή μιν κερτομέωσιν· ἐμοὶ δ' ἄχος ἔσσεται αἰνόν.</l>
    <l>πρῆξαι δ' ἀργαλέον τι μετὰ πλεόνεσσιν ἐόντα</l>
    <l>ἄνδρα καὶ ἴφθιμον, ἐπεὶ ἦ πολὺ φέρτεροί εἰσι.’</l>
    <l>τὸν δ' αὖτε προσέειπε πολύτλας δῖος Ὀδυσσεύς·</l>
    <l>‘ὦ φίλ', ἐπεί θήν μοι καὶ ἀμείψασθαι θέμις ἐστίν,</l>
    <l>ἦ μάλα μευ καταδάπτετ' ἀκούοντος φίλον ἦτορ,</l>
    <l>οἷά φατε μνηστῆρας ἀτάσθαλα μηχανάασθαι</l>
    <l>ἐν μεγάροισ', ἀέκητι σέθεν τοιούτου ἐόντος.</l>
    <l>εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ</l>
    <l>ἐχθαίρουσ' ἀνὰ δῆμον ἐπισπόμενοι θεοῦ ὀμφῇ·</l>
    <l>ἦ τι κασιγνήτοισ' ἐπιμέμφεαι, οἷσί περ ἀνὴρ</l>
    <l>μαρναμένοισι πέποιθε, καὶ εἰ μέγα νεῖκος ὄρηται;</l>
    <l>αἲ γὰρ ἐγὼν οὕτω νέος εἴην τῷδ' ἐπὶ θυμῷ,</l>
    <l>ἢ παῖς ἐξ Ὀδυσῆος ἀμύμονος ἠὲ καὶ αὐτὸς</l>
    <l>ἔλθοι ἀλητεύων· ἔτι γὰρ καὶ ἐλπίδος αἶσα·</l>
    <l>αὐτίκ' ἔπειτ' ἀπ' ἐμεῖο κάρη τάμοι ἀλλότριος φῶς,</l>
    <l>εἰ μὴ ἐγὼ κείνοισι κακὸν πάντεσσι γενοίμην</l>
    <l>ἐλθὼν ἐς μέγαρον Λαερτιάδεω Ὀδυσῆος.</l>
    <l>εἰ δ' αὖ με πληθυῖ δαμασαίατο μοῦνον ἐόντα,</l>
    <l>βουλοίμην κ' ἐν ἐμοῖσι κατακτάμενος μεγάροισι</l>
    <l>τεθνάμεν ἢ τάδε γ' αἰὲν ἀεικέα ἔργ' ὁράασθαι,</l>
    <l>ξείνους τε στυφελιζομένους δμῳάς τε γυναῖκας</l>
    <l>ῥυστάζοντας ἀεικελίως κατὰ δώματα καλά,</l>
    <l>καὶ οἶνον διαφυσσόμενον, καὶ σῖτον ἔδοντας</l>
    <l>μὰψ αὔτως ἀτέλεστον, ἀνηνύστῳ ἐπὶ ἔργῳ.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘τοιγὰρ ἐγώ τοι, ξεῖνε, μάλ' ἀτρεκέως ἀγορεύσω.</l>
    <l>οὔτε τί μοι πᾶς δῆμος ἀπεχθόμενος χαλεπαίνει,</l>
    <l>οὔτε κασιγνήτοισ' ἐπιμέμφομαι, οἷσί περ ἀνὴρ</l>
    <l>μαρναμένοισι πέποιθε, καὶ εἰ μέγα νεῖκος ὄρηται.</l>
    <l>ὧδε γὰρ ἡμετέρην γενεὴν μούνωσε Κρονίων·</l>
    <l>μοῦνον Λαέρτην Ἀρκείσιος υἱὸν ἔτικτε,</l>
    <l>μοῦνον δ' αὖτ' Ὀδυσῆα πατὴρ τέκεν· αὐτὰρ Ὀδυσσεὺς</l>
    <l>μοῦνον ἔμ' ἐν μεγάροισι τεκὼν λίπεν, οὐδ' ἀπόνητο.</l>
    <l>τῶ νῦν δυσμενέες μάλα μυρίοι εἴσ' ἐνὶ οἴκῳ.</l>
    <l>ὅσσοι γὰρ νήσοισιν ἐπικρατέουσιν ἄριστοι,</l>
    <l>Δουλιχίῳ τε Σάμῃ τε καὶ ὑλήεντι Ζακύνθῳ,</l>
    <l>ἠδ' ὅσσοι κραναὴν Ἰθάκην κάτα κοιρανέουσι,</l>
    <l>τόσσοι μητέρ' ἐμὴν μνῶνται, τρύχουσι δὲ οἶκον.</l>
    <l>ἡ δ' οὔτ' ἀρνεῖται στυγερὸν γάμον οὔτε τελευτὴν</l>
    <l>ποιῆσαι δύναται· τοὶ δὲ φθινύθουσιν ἔδοντες</l>
    <l>οἶκον ἐμόν· τάχα δή με διαῤῥαίσουσι καὶ αὐτόν.</l>
    <l>ἀλλ' ἦ τοι μὲν ταῦτα θεῶν ἐν γούνασι κεῖται·</l>
    <l>ἄττα, σὺ δ' ἔρχεο θᾶσσον, ἐχέφρονι Πηνελοπείῃ</l>
    <l>εἴφ', ὅτι οἱ σῶς εἰμι καὶ ἐκ Πύλου εἰλήλουθα.</l>
    <l>αὐτὰρ ἐγὼν αὐτοῦ μενέω, σὺ δὲ δεῦρο νέεσθαι</l>
    <l>οἴη ἀπαγγείλας· τῶν δ' ἄλλων μή τις Ἀχαιῶν</l>
    <l>πευθέσθω· πολλοὶ γὰρ ἐμοὶ κακὰ μηχανόωνται.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘γινώσκω, φρονέω· τά γε δὴ νοέοντι κελεύεις.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον,</l>
    <l>εἰ καὶ Λαέρτῃ αὐτὴν ὁδὸν ἄγγελος ἔλθω</l>
    <l>δυσμόρῳ, ὃς τεῖος μὲν Ὀδυσσῆος μέγ' ἀχεύων</l>
    <l>ἔργα τ' ἐποπτεύεσκε μετὰ δμώων τ' ἐνὶ οἴκῳ</l>
    <l>πῖνε καὶ ἦσθ', ὅτε θυμὸς ἐνὶ στήθεσσιν ἀνώγοι·</l>
    <l>αὐτὰρ νῦν, ἐξ οὗ σύ γε ᾤχεο νηῒ Πύλονδε,</l>
    <l>οὔ πώ μίν φασιν φαγέμεν καὶ πιέμεν αὔτως,</l>
    <l>οὐδ' ἐπὶ ἔργα ἰδεῖν, ἀλλὰ στοναχῇ τε γόῳ τε</l>
    <l>ἧσται ὀδυρόμενος, φθινύθει δ' ἀμφ' ὀστεόφι χρώς.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ἄλγιον, ἀλλ' ἔμπης μιν ἐάσομεν, ἀχνύμενοί περ.</l>
    <l>εἰ γάρ πως εἴη αὐτάγρετα πάντα βροτοῖσι,</l>
    <l>πρῶτόν κεν τοῦ πατρὸς ἑλοίμεθα νόστιμον ἦμαρ.</l>
    <l>ἀλλὰ σύ γ' ἀγγείλας ὀπίσω κίε, μηδὲ κατ' ἀγροὺς</l>
    <l>πλάζεσθαι μετ' ἐκεῖνον· ἀτὰρ πρὸς μητέρα εἰπεῖν</l>
    <l>ἀμφίπολον ταμίην ὀτρυνέμεν ὅττι τάχιστα</l>
    <l>κρύβδην· κείνη γάρ κεν ἀπαγγείλειε γέροντι.’</l>
    <l>ἦ ῥα, καὶ ὦρσε συφορβόν· ὁ δ' εἵλετο χερσὶ πέδιλα,</l>
    <l>δησάμενος δ' ὑπὸ ποσσὶ πόλινδ' ἴεν. οὐδ' ἄρ' Ἀθήνην</l>
    <l>λῆθεν ἀπὸ σταθμοῖο κιὼν Εὔμαιος ὑφορβός,</l>
    <l>ἀλλ' ἥ γε σχεδὸν ἦλθε· δέμας δ' ἤϊκτο γυναικὶ</l>
    <l>καλῇ τε μεγάλῃ τε καὶ ἀγλαὰ ἔργα ἰδυίῃ.</l>
    <l>στῆ δὲ κατ' ἀντίθυρον κλισίης Ὀδυσῆϊ φανεῖσα·</l>
    <l>οὐδ' ἄρα Τηλέμαχος ἴδεν ἀντίον οὐδ' ἐνόησεν, -</l>
    <l>οὐ γάρ πως πάντεσσι θεοὶ φαίνονται ἐναργεῖς, -</l>
    <l>ἀλλ' Ὀδυσεύς τε κύνες τε ἴδον, καί ῥ' οὐχ ὑλάοντο,</l>
    <l>κνυζηθμῷ δ' ἑτέρωσε διὰ σταθμοῖο φόβηθεν.</l>
    <l>ἡ δ' ἄρ' ἐπ' ὀφρύσι νεῦσε· νόησε δὲ δῖος Ὀδυσσεύς,</l>
    <l>ἐκ δ' ἦλθεν μεγάροιο παρὲκ μέγα τειχίον αὐλῆς,</l>
    <l>στῆ δὲ πάροιθ' αὐτῆς. τὸν δὲ προσέειπεν Ἀθήνη·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>ἤδη νῦν σῷ παιδὶ ἔπος φάο μηδ' ἐπίκευθε,</l>
    <l>ὡς ἂν μνηστῆρσιν θάνατον καὶ κῆρ' ἀραρόντε</l>
    <l>ἔρχησθον προτὶ ἄστυ περικλυτόν· οὐδ' ἐγὼ αὐτὴ</l>
    <l>δηρὸν ἀπὸ σφῶϊν ἔσομαι μεμαυῖα μάχεσθαι.’</l>
    <l>ἦ, καὶ χρυσείῃ ῥάβδῳ ἐπεμάσσατ' Ἀθήνη.</l>
    <l>φᾶρος μέν οἱ πρῶτον ἐϋπλυνὲς ἠδὲ χιτῶνα</l>
    <l>θῆκ' ἀμφὶ στήθεσφι, δέμας δ' ὤφελλε καὶ ἥβην.</l>
    <l>ἂψ δὲ μελαγχροιὴς γένετο, γναθμοὶ δ' ἐτάνυσθεν,</l>
    <l>κυάνεαι δ' ἐγένοντο ἐθειράδες ἀμφὶ γένειον.</l>
    <l>ἡ μὲν ἄρ' ὣς ἕρξασα πάλιν κίεν· αὐτὰρ Ὀδυσσεὺς</l>
    <l>ἤϊεν ἐς κλισίην. θάμβησε δέ μιν φίλος υἱός,</l>
    <l>ταρβήσας δ' ἑτέρωσε βάλ' ὄμματα, μὴ θεὸς εἴη,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ἀλλοῖός μοι, ξεῖνε, φάνης νέον ἠὲ πάροιθεν,</l>
    <l>ἄλλα δὲ εἵματ' ἔχεις καί τοι χρὼς οὐκέθ' ὁμοῖος.</l>
    <l>ἦ μάλα τις θεός ἐσσι, τοὶ οὐρανὸν εὐρὺν ἔχουσιν·</l>
    <l>ἀλλ' ἵληθ', ἵνα τοι κεχαρισμένα δώομεν ἱρὰ</l>
    <l>ἠδὲ χρύσεα δῶρα, τετυγμένα· φείδεο δ' ἡμέων.’</l>
    <l>τὸν δ' ἠμείβετ' ἔπειτα πολύτλας δῖος Ὀδυσσεύς·</l>
    <l>‘οὔ τίς τοι θεός εἰμι· τί μ' ἀθανάτοισιν ἐΐσκεις;</l>
    <l>ἀλλὰ πατὴρ τεός εἰμι, τοῦ εἵνεκα σὺ στεναχίζων</l>
    <l>πάσχεις ἄλγεα πολλά, βίας ὑποδέγμενος ἀνδρῶν.’</l>
    <l>ὣς ἄρα φωνήσας υἱὸν κύσε, κὰδ δὲ παρειῶν</l>
    <l>δάκρυον ἧκε χαμᾶζε· πάρος δ' ἔχε νωλεμὲς αἰεί.</l>
    <l>Τηλέμαχος δ', - οὐ γάρ πω ἐπείθετο ὃν πατέρ' εἶναι, -</l>
    <l>ἐξαῦτίς μιν ἔπεσσιν ἀμειβόμενος προσέειπεν·</l>
    <l>‘οὐ σύ γ' Ὀδυσσεύς ἐσσι πατὴρ ἐμός, ἀλλά με δαίμων</l>
    <l>θέλγει, ὄφρ' ἔτι μᾶλλον ὀδυρόμενος στεναχίζω.</l>
    <l>οὐ γάρ πως ἂν θνητὸς ἀνὴρ τάδε μηχανόῳτο</l>
    <l>ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν</l>
    <l>ῥηϊδίως ἐθέλων θείη νέον ἠδὲ γέροντα.</l>
    <l>ἦ γάρ τοι νέον ἦσθα γέρων καὶ ἀεικέα ἕσσο·</l>
    <l>νῦν δὲ θεοῖσιν ἔοικας, οἳ οὐρανὸν εὐρὺν ἔχουσι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Τηλέμαχ', οὔ σε ἔοικε φίλον πατέρ' ἔνδον ἐόντα</l>
    <l>οὔτε τι θαυμάζειν περιώσιον οὔτ' ἀγάασθαι·</l>
    <l>οὐ μὲν γάρ τοι ἔτ' ἄλλος ἐλεύσεται ἐνθάδ' Ὀδυσσεύς,</l>
    <l>ἀλλ' ὅδ' ἐγὼ τοιόσδε, παθὼν κακά, πολλὰ δ' ἀληθείς,</l>
    <l>ἤλυθον εἰκοστῷ ἔτεϊ ἐς πατρίδα γαῖαν.</l>
    <l>αὐτάρ τοι τόδε ἔργον Ἀθηναίης ἀγελείης,</l>
    <l>ἥ τέ με τοῖον ἔθηκεν ὅπως ἐθέλει, δύναται γάρ,</l>
    <l>ἄλλοτε μὲν πτωχῷ ἐναλίγκιον, ἄλλοτε δ' αὖτε</l>
    <l>ἀνδρὶ νέῳ καὶ καλὰ περὶ χροῒ εἵματ' ἔχοντι.</l>
    <l>ῥηΐδιον δὲ θεοῖσι, τοὶ οὐρανὸν εὐρὺν ἔχουσιν,</l>
    <l>ἠμὲν κυδῆναι θνητὸν βροτὸν ἠδὲ κακῶσαι.’</l>
    <l>ὣς ἄρα φωνήσας κατ' ἄρ' ἕζετο, Τηλέμαχος δὲ</l>
    <l>ἀμφιχυθεὶς πατέρ' ἐσθλὸν ὀδύρετο δάκρυα λείβων.</l>
    <l>ἀμφοτέροισι δὲ τοῖσιν ὑφ' ἵμερος ὦρτο γόοιο·</l>
    <l>κλαῖον δὲ λιγέως, ἁδινώτερον ἤ τ' οἰωνοί,</l>
    <l>φῆναι ἢ αἰγυπιοὶ γαμψώνυχες, οἷσί τε τέκνα</l>
    <l>ἀγρόται ἐξείλοντο πάρος πετεηνὰ γενέσθαι·</l>
    <l>ὣς ἄρα τοί γ' ἐλεεινὸν ὑπ' ὀφρύσι δάκρυον εἶβον.</l>
    <l>καί νύ κ' ὀδυρομένοισιν ἔδυ φάος ἠελίοιο,</l>
    <l>εἰ μὴ Τηλέμαχος προσεφώνεεν ὃν πατέρ' αἶψα·</l>
    <l>‘ποίῃ γὰρ νῦν δεῦρο, πάτερ φίλε, νηΐ σε ναῦται</l>
    <l>ἤγαγον εἰς Ἰθάκην; τίνες ἔμμεναι εὐχετόωντο;</l>
    <l>οὐ μὲν γάρ τί σε πεζὸν ὀΐομαι ἐνθάδ' ἱκέσθαι.’</l>
    <l>τὸν δ' αὖτε προσέειπε πολύτλας δῖος Ὀδυσσεύς·</l>
    <l>‘τοιγὰρ ἐγώ τοι, τέκνον, ἀληθείην καταλέξω.</l>
    <l>Φαίηκές μ' ἄγαγον ναυσικλυτοί, οἵ τε καὶ ἄλλους</l>
    <l>ἀνθρώπους πέμπουσιν, ὅτίς σφεας εἰσαφίκηται·</l>
    <l>καί μ' εὕδοντ' ἐν νηῒ θοῇ ἐπὶ πόντον ἄγοντες</l>
    <l>κάτθεσαν εἰν Ἰθάκῃ, ἔπορον δέ μοι ἀγλαὰ δῶρα,</l>
    <l>χαλκόν τε χρυσόν τε ἅλις ἐσθῆτά θ' ὑφαντήν.</l>
    <l>καὶ τὰ μὲν ἐν σπήεσσι θεῶν ἰότητι κέονται·</l>
    <l>νῦν αὖ δεῦρ' ἱκόμην ὑποθημοσύνῃσιν Ἀθήνης,</l>
    <l>ὄφρα κε δυσμενέεσσι φόνου πέρι βουλεύσωμεν.</l>
    <l>ἀλλ' ἄγε μοι μνηστῆρας ἀριθμήσας κατάλεξον,</l>
    <l>ὄφρ' εἰδέω, ὅσσοι τε καὶ οἵ τινες ἀνέρες εἰσί·</l>
    <l>καί κεν ἐμὸν κατὰ θυμὸν ἀμύμονα μερμηρίξας</l>
    <l>φράσσομαι, ἤ κεν νῶϊ δυνησόμεθ' ἀντιφέρεσθαι</l>
    <l>μούνω ἄνευθ' ἄλλων, ἦ καὶ διζησόμεθ' ἄλλους.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ὦ πάτερ, ἦ τοι σεῖο μέγα κλέος αἰὲν ἄκουον,</l>
    <l>χεῖράς τ' αἰχμητὴν ἔμεναι καὶ ἐπίφρονα βουλήν·</l>
    <l>ἀλλὰ λίην μέγα εἶπες· ἄγη μ' ἔχει· οὐδέ κεν εἴη</l>
    <l>ἄνδρε δύω πολλοῖσι καὶ ἰφθίμοισι μάχεσθαι.</l>
    <l>μνηστήρων δ' οὔτ' ἂρ δεκὰς ἀτρεκὲς οὔτε δύ' οἶαι,</l>
    <l>ἀλλὰ πολὺ πλέονες· τάχα δ' εἴσεαι ἐνθάδ' ἀριθμόν.</l>
    <l>ἐκ μὲν Δουλιχίοιο δύω καὶ πεντήκοντα</l>
    <l>κοῦροι κεκριμένοι, ἓξ δὲ δρηστῆρες ἕπονται·</l>
    <l>ἐκ δὲ Σάμης πίσυρες τε καὶ εἴκοσι φῶτες ἔασιν,</l>
    <l>ἐκ δὲ Ζακύνθου ἔασιν ἐείκοσι κοῦροι Ἀχαιῶν,</l>
    <l>ἐκ δ' αὐτῆς Ἰθάκης δυοκαίδεκα πάντες ἄριστοι,</l>
    <l>καί σφιν ἅμ' ἐστὶ Μέδων κῆρυξ καὶ θεῖος ἀοιδὸς</l>
    <l>καὶ δοιὼ θεράποντε, δαήμονε δαιτροσυνάων.</l>
    <l>τῶν εἴ κεν πάντων ἀντήσομεν ἔνδον ἐόντων,</l>
    <l>μὴ πολύπικρα καὶ αἰνὰ βίας ἀποτείσεαι ἐλθών.</l>
    <l>ἀλλὰ σύ γ', εἰ δύνασαί τιν' ἀμύντορα μερμηρίξαι,</l>
    <l>φράζευ, ὅ κέν τις νῶϊν ἀμύνοι πρόφρονι θυμῷ.’</l>
    <l>τὸν δ' αὖτε προσέειπε πολύτλας δῖος Ὀδυσσεύς·</l>
    <l>‘τοιγὰρ ἐγὼν ἐρέω, σὺ δὲ σύνθεο καί μευ ἄκουσον,</l>
    <l>καὶ φράσαι, ἤ κεν νῶϊν Ἀθήνη σὺν Διὶ πατρὶ</l>
    <l>ἀρκέσει, ἦέ τιν' ἄλλον ἀμύντορα μερμηρίξω.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ἐσθλώ τοι τούτω γ' ἐπαμύντορε, τοὺς ἀγορεύεις,</l>
    <l>ὕψι περ ἐν νεφέεσσι καθημένω· ὥ τε καὶ ἄλλοις</l>
    <l>ἀνδράσι τε κρατέουσι καὶ ἀθανάτοισι θεοῖσι.’</l>
    <l>τὸν δ' αὖτε προσέειπε πολύτλας δῖος Ὀδυσσεύς·</l>
    <l>‘οὐ μέν τοι κείνω γε πολὺν χρόνον ἀμφὶς ἔσεσθον</l>
    <l>φυλόπιδος κρατερῆς, ὁπότε μνηστῆρσι καὶ ἡμῖν</l>
    <l>ἐν μεγάροισιν ἐμοῖσι μένος κρίνηται Ἄρηος.</l>
    <l>ἀλλὰ σὺ μὲν νῦν ἔρχευ ἅμ' ἠόϊ φαινομένηφι</l>
    <l>οἴκαδε καὶ μνηστῆρσιν ὑπερφιάλοισιν ὁμίλει·</l>
    <l>αὐτὰρ ἐμὲ προτὶ ἄστυ συβώτης ὕστερον ἄξει</l>
    <l>πτωχῷ λευγαλέῳ ἐναλίγκιον ἠδὲ γέροντι.</l>
    <l>εἰ δέ μ' ἀτιμήσουσι δόμον κάτα, σὸν δὲ φίλον κῆρ</l>
    <l>τετλάτω ἐν στήθεσσι κακῶς πάσχοντος ἐμεῖο,</l>
    <l>ἤν περ καὶ διὰ δῶμα ποδῶν ἕλκωσι θύραζε</l>
    <l>ἢ βέλεσιν βάλλωσι· σὺ δ' εἰσορόων ἀνέχεσθαι.</l>
    <l>ἀλλ' ἦ τοι παύεσθαι ἀνωγέμεν ἀφροσυνάων,</l>
    <l>μειλιχίοισ' ἐπέεσσι παραυδῶν· οἱ δέ τοι οὔ τι</l>
    <l>πείσονται· δὴ γάρ σφι παρίσταται αἴσιμον ἦμαρ.</l>
    <l>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν·</l>
    <l>ὁππότε κεν πολύβουλος ἐνὶ φρεσὶ θῇσιν Ἀθήνη,</l>
    <l>νεύσω μέν τοι ἐγὼ κεφαλῇ, σὺ δ' ἔπειτα νοήσας,</l>
    <l>ὅσσα τοι ἐν μεγάροισιν ἀρήϊα τεύχεα κεῖται,</l>
    <l>ἐς μυχὸν ὑψηλοῦ θαλάμου καταθεῖναι ἀείρας</l>
    <l>πάντα μάλ'· αὐτὰρ μνηστῆρας μαλακοῖσ' ἐπέεσσι</l>
    <l>παρφάσθαι, ὅτε κέν σε μεταλλῶσιν ποθέοντες·</l>
    <l>‘ἐκ καπνοῦ κατέθηκ', ἐπεὶ οὐκέτι τοῖσιν ἐῴκει,</l>
    <l>οἷά ποτε Τροίηνδε κιὼν κατέλειπεν Ὀδυσσεύς,</l>
    <l>ἀλλὰ κατῄκισται, ὅσσον πυρὸς ἵκετ' ἀϋτμή.</l>
    <l>πρὸς δ' ἔτι καὶ τόδε μεῖζον ἐνὶ φρεσὶ θῆκε Κρονίων,</l>
    <l>μή πως οἰνωθέντες, ἔριν στήσαντες ἐν ὑμῖν,</l>
    <l>ἀλλήλους τρώσητε καταισχύνητέ τε δαῖτα</l>
    <l>καὶ μνηστύν· αὐτὸς γὰρ ἐφέλκεται ἄνδρα σίδηρος.’</l>
    <l>νῶϊν δ' οἴοισιν δύο φάσγανα καὶ δύο δοῦρε</l>
    <l>καλλιπέειν καὶ δοιὰ βοάγρια χερσὶν ἑλέσθαι,</l>
    <l>ὡς ἂν ἐπιθύσαντες ἑλοίμεθα· τοὺς δέ κ' ἔπειτα</l>
    <l>Παλλὰς Ἀθηναίη θέλξει καὶ μητίετα Ζεύς.</l>
    <l>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν·</l>
    <l>εἰ ἐτεόν γ' ἐμός ἐσσι καὶ αἵματος ἡμετέροιο,</l>
    <l>μή τις ἔπειτ' Ὀδυσῆος ἀκουσάτω ἔνδον ἐόντος·</l>
    <l>μήτ' οὖν Λαέρτης ἴστω τό γε μήτε συβώτης</l>
    <l>μήτε τις οἰκήων μήτ' αὐτὴ Πηνελόπεια,</l>
    <l>ἀλλ' οἶοι σύ τ' ἐγώ τε γυναικῶν γνώομεν ἰθύν.</l>
    <l>καί κέ τεο δμώων ἀνδρῶν ἔτι πειρηθεῖμεν,</l>
    <l>ἠμὲν ὅ πού τις νῶϊ τίει καὶ δείδιε θυμῷ,</l>
    <l>ἠδ' ὅτις οὐκ ἀλέγει, σὲ δ' ἀτιμᾷ τοῖον ἐόντα.’</l>
    <l>τὸν δ' ἀπαμειβόμενος προσεφώνεε φαίδιμος υἱός·</l>
    <l>‘ὦ πάτερ, ἦ τοι ἐμὸν θυμὸν καὶ ἔπειτά γ', ὀΐω,</l>
    <l>γνώσεαι· οὐ μὲν γάρ τι χαλιφροσύναι γέ μ' ἔχουσιν·</l>
    <l>ἀλλ' οὔ τοι τόδε κέρδος ἐγὼν ἔσσεσθαι ὀΐω</l>
    <l>ἡμῖν ἀμφοτέροισι· σὲ δὲ φράζεσθαι ἄνωγα.</l>
    <l>δηθὰ γὰρ αὔτως εἴσῃ ἑκάστου πειρητίζων,</l>
    <l>ἔργα μετερχόμενος· τοὶ δ' ἐν μεγάροισιν ἕκηλοι</l>
    <l>κτήματα δαρδάπτουσιν ὑπέρβιον, οὐδ' ἔπι φειδώ.</l>
    <l>ἀλλ' ἦ τοί σε γυναῖκας ἐγὼ δεδάασθαι ἄνωγα,</l>
    <l>αἵ τέ σ' ἀτιμάζουσι καὶ αἳ νηλείτιδές εἰσιν·</l>
    <l>ἀνδρῶν δ' οὐκ ἂν ἐγώ γε κατὰ σταθμοὺς ἐθέλοιμι</l>
    <l>ἡμέας πειράζειν, ἀλλ' ὕστερα ταῦτα πένεσθαι,</l>
    <l>εἰ ἐτεόν γέ τι οἶσθα Διὸς τέρας αἰγιόχοιο.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον,</l>
    <l>ἡ δ' ἄρ' ἔπειτ' Ἰθάκηνδε κατήγετο νηῦς ἐϋεργής,</l>
    <l>ἣ φέρε Τηλέμαχον Πυλόθεν καὶ πάντας ἑταίρους.</l>
    <l>οἱ δ' ὅτε δὴ λιμένος πολυβενθέος ἐντὸς ἵκοντο,</l>
    <l>νῆα μὲν οἵ γε μέλαιναν ἐπ' ἠπείροιο ἔρυσσαν,</l>
    <l>τεύχεα δέ σφ' ἀπένεικαν ὑπέρθυμοι θεράποντες,</l>
    <l>αὐτίκα δ' ἐς Κλυτίοιο φέρον περικαλλέα δῶρα.</l>
    <l>αὐτὰρ κήρυκα πρόεσαν δόμον εἰς Ὀδυσῆος,</l>
    <l>ἀγγελίην ἐρέοντα περίφρονι Πηνελοπείῃ,</l>
    <l>οὕνεκα Τηλέμαχος μὲν ἐπ' ἀγροῦ, νῆα δ' ἀνώγει</l>
    <l>ἄστυδ' ἀποπλείειν, ἵνα μὴ δείσασ' ἐνὶ θυμῷ</l>
    <l>ἰφθίμη βασίλεια τέρεν κατὰ δάκρυον εἴβοι.</l>
    <l>τὼ δὲ συναντήτην κῆρυξ καὶ δῖος ὑφορβὸς</l>
    <l>τῆς αὐτῆς ἕνεκ' ἀγγελίης, ἐρέοντε γυναικί.</l>
    <l>ἀλλ' ὅτε δή ῥ' ἵκοντο δόμον θείου βασιλῆος,</l>
    <l>κῆρυξ μέν ῥα μέσῃσι μετὰ δμῳῇσιν ἔειπεν·</l>
    <l>‘ἤδη τοι, βασίλεια, φίλος πάϊς εἰλήλουθε.’</l>
    <l>Πηνελοπείῃ δ' εἶπε συβώτης ἄγχι παραστὰς</l>
    <l>πάνθ' ὅσα οἱ φίλος υἱὸς ἀνώγει μυθήσασθαι.</l>
    <l>αὐτὰρ ἐπεὶ δὴ πᾶσαν ἐφημοσύνην ἀπέειπε,</l>
    <l>βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε.</l>
    <l>μνηστῆρες δ' ἀκάχοντο κατήφησάν τ' ἐνὶ θυμῷ,</l>
    <l>ἐκ δ' ἦλθον μεγάροιο παρὲκ μέγα τειχίον αὐλῆς,</l>
    <l>αὐτοῦ δὲ προπάροιθε θυράων ἑδριόωντο.</l>
    <l>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν·</l>
    <l>‘ὦ φίλοι, ἦ μέγα ἔργον ὑπερφιάλως ἐτελέσθη</l>
    <l>Τηλεμάχῳ ὁδὸς ἥδε· φάμεν δέ οἱ οὐ τελέεσθαι.</l>
    <l>ἀλλ' ἄγε νῆα μέλαιναν ἐρύσσομεν, ἥ τις ἀρίστη,</l>
    <l>ἐς δ' ἐρέτας ἁλιῆας ἀγείρομεν, οἵ κε τάχιστα</l>
    <l>κείνοισ' ἀγγείλωσι θοῶς οἶκόνδε νέεσθαι.’</l>
    <l>οὔ πω πᾶν εἴρηθ', ὅτ' ἄρ' Ἀμφίνομος ἴδε νῆα,</l>
    <l>στρεφθεὶς ἐκ χώρης, λιμένος πολυβενθέος ἐντός,</l>
    <l>ἱστία τε στέλλοντας ἐρετμά τε χερσὶν ἔχοντας.</l>
    <l>ἡδὺ δ' ἄρ' ἐκγελάσας μετεφώνεεν οἷσ' ἑτάροισι·</l>
    <l>‘μή τιν' ἔτ' ἀγγελίην ὀτρύνομεν· οἵδε γὰρ ἔνδον.</l>
    <l>ἤ τίς σφιν τόδ' ἔειπε θεῶν ἢ εἴσιδον αὐτοὶ</l>
    <l>νῆα παρερχομένην, τὴν δ' οὐκ ἐδύναντο κιχῆναι.’</l>
    <l>ὣς ἔφαθ', οἱ δ' ἀνστάντες ἔβαν ἐπὶ θῖνα θαλάσσης,</l>
    <l>αἶψα δὲ νῆα μέλαιναν ἐπ' ἠπείροιο ἔρυσσαν,</l>
    <l>τεύχεα δέ σφ' ἀπένεικαν ὑπέρθυμοι θεράποντες.</l>
    <l>αὐτοὶ δ' εἰς ἀγορὴν κίον ἁθρόοι, οὐδέ τιν' ἄλλον</l>
    <l>εἴων οὔτε νέων μεταΐζειν οὔτε γερόντων.</l>
    <l>τοῖσιν δ' Ἀντίνοος μετέφη, Εὐπείθεος υἱός·</l>
    <l>‘ὢ πόποι, ὡς τόνδ' ἄνδρα θεοὶ κακότητος ἔλυσαν.</l>
    <l>ἤματα μὲν σκοποὶ ἷζον ἐπ' ἄκριας ἠνεμοέσσας</l>
    <l>αἰὲν ἐπασσύτεροι· ἅμα δ' ἠελίῳ καταδύντι</l>
    <l>οὔ ποτ' ἐπ' ἠπείρου νύκτ' ἄσαμεν, ἀλλ' ἐνὶ πόντῳ</l>
    <l>νηῒ θοῇ πλείοντες ἐμίμνομεν Ἠῶ δῖαν,</l>
    <l>Τηλέμαχον λοχόωντες, ἵνα φθείσωμεν ἑλόντες</l>
    <l>αὐτόν· τὸν δ' ἄρα τεῖος ἀπήγαγεν οἴκαδε δαίμων.</l>
    <l>ἡμεῖς δ' ἐνθάδε οἱ φραζώμεθα λυγρὸν ὄλεθρον</l>
    <l>Τηλεμάχῳ, μηδ' ἧμας ὑπεκφύγοι· οὐ γὰρ ὀΐω</l>
    <l>τούτου γε ζώοντος ἀνύσσεσθαι τάδε ἔργα.</l>
    <l>αὐτὸς μὲν γὰρ ἐπιστήμων βουλῇ τε νόῳ τε,</l>
    <l>λαοὶ δ' οὐκέτι πάμπαν ἐφ' ἡμῖν ἦρα φέρουσιν.</l>
    <l>ἀλλ' ἄγετε, πρὶν κεῖνον ὁμηγυρίσασθαι Ἀχαιοὺς</l>
    <l>εἰς ἀγορήν· - οὐ γάρ τι μεθησέμεναί μιν ὀΐω,</l>
    <l>ἀλλ' ἀπομηνίσει, ἐρέει δ' ἐν πᾶσιν ἀναστάς,</l>
    <l>οὕνεκά οἱ φόνον αἰπὺν ἐράπτομεν οὐδ' ἐκίχημεν·</l>
    <l>οἱ δ' οὐκ αἰνήσουσιν ἀκούοντες κακὰ ἔργα·</l>
    <l>μή τι κακὸν ῥέξωσι καὶ ἥμεας ἐξελάσωσι</l>
    <l>γαίης ἡμετέρης, ἄλλων δ' ἀφικώμεθα δῆμον.</l>
    <l>ἀλλὰ φθέωμεν ἑλόντες ἐπ' ἀγροῦ νόσφι πόληος</l>
    <l>ἢ ἐν ὁδῷ· βίοτον δ' αὐτοὶ καὶ κτήματ' ἔχωμεν,</l>
    <l>δασσάμενοι κατὰ μοῖραν ἐφ' ἡμέας, οἰκία δ' αὖτε</l>
    <l>κείνου μητέρι δοῖμεν ἔχειν ἠδ' ὅς τις ὀπυίοι.</l>
    <l>εἰ δ' ὕμιν ὅδε μῦθος ἀφανδάνει, ἀλλὰ βόλεσθε</l>
    <l>αὐτόν τε ζώειν καὶ ἔχειν πατρώϊα πάντα,</l>
    <l>μή οἱ χρήματ' ἔπειτα ἅλις θυμηδέ' ἔδωμεν</l>
    <l>ἐνθάδ' ἀγειρόμενοι, ἀλλ' ἐκ μεγάροιο ἕκαστος</l>
    <l>μνάσθω ἐέδνοισιν διζήμενος· ἡ δέ κ' ἔπειτα</l>
    <l>γήμαιθ' ὅς κε πλεῖστα πόροι καὶ μόρσιμος ἔλθοι.’</l>
    <l>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ.</l>
    <l>τοῖσιν δ' Ἀμφίνομος ἀγορήσατο καὶ μετέειπε,</l>
    <l>Νίσου φαίδιμος υἱός, Ἀρητιάδαο ἄνακτος,</l>
    <l>ὅς ῥ' ἐκ Δουλιχίου πολυπύρου ποιήεντος</l>
    <l>ἡγεῖτο μνηστῆρσι, μάλιστα δὲ Πηνελοπείῃ</l>
    <l>ἥνδανε μύθοισι· φρεσὶ γὰρ κέχρητ' ἀγαθῇσιν·</l>
    <l>ὅ σφιν ἐῢ φρονέων ἀγορήσατο καὶ μετέειπεν·</l>
    <l>‘ὦ φίλοι, οὐκ ἂν ἐγώ γε κατακτείνειν ἐθέλοιμι</l>
    <l>Τηλέμαχον· δεινὸν δὲ γένος βασιλήϊόν ἐστι</l>
    <l>κτείνειν· ἀλλὰ πρῶτα θεῶν εἰρώμεθα βουλάς.</l>
    <l>εἰ μέν κ' αἰνήσωσι Διὸς μεγάλοιο θέμιστες,</l>
    <l>αὐτός τε κτενέω τούς τ' ἄλλους πάντας ἀνώξω·</l>
    <l>εἰ δέ κ' ἀποτρωπῶσι θεοί, παύσασθαι ἄνωγα.’</l>
    <l>ὣς ἔφατ' Ἀμφίνομος, τοῖσιν δ' ἐπιήνδανε μῦθος.</l>
    <l>αὐτίκ' ἔπειτ' ἀνστάντες ἔβαν δόμον εἰς Ὀδυσῆος,</l>
    <l>ἐλθόντες δὲ καθῖζον ἐπὶ ξεστοῖσι θρόνοισιν.</l>
    <l>ἡ δ' αὖτ' ἄλλ' ἐνόησε περίφρων Πηνελόπεια,</l>
    <l>μνηστήρεσσι φανῆναι ὑπέρβιον ὕβριν ἔχουσι.</l>
    <l>πεύθετο γὰρ οὗ παιδὸς ἐνὶ μεγάροισιν ὄλεθρον·</l>
    <l>κῆρυξ γάρ οἱ ἔειπε Μέδων, ὃς ἐπεύθετο βουλάς.</l>
    <l>βῆ δ' ἰέναι μέγαρόνδε σὺν ἀμφιπόλοισι γυναιξίν.</l>
    <l>ἀλλ' ὅτε δὴ μνηστῆρας ἀφίκετο δῖα γυναικῶν,</l>
    <l>στῆ ῥα παρὰ σταθμὸν τέγεος πύκα ποιητοῖο,</l>
    <l>ἄντα παρειάων σχομένη λιπαρὰ κρήδεμνα,</l>
    <l>Ἀντίνοον δ' ἐνένιπεν ἔπος τ' ἔφατ' ἔκ τ' ὀνόμαζεν·</l>
    <l>‘Ἀντίνο', ὕβριν ἔχων, κακομήχανε, καὶ δέ σέ φασιν</l>
    <l>ἐν δήμῳ Ἰθάκης μεθ' ὁμήλικας ἔμμεν ἄριστον</l>
    <l>βουλῇ καὶ μύθοισι· σὺ δ' οὐκ ἄρα τοῖος ἔησθα.</l>
    <l>μάργε, τίη δὲ σὺ Τηλεμάχῳ θάνατόν τε μόρον τε</l>
    <l>ῥάπτεις, οὐδ' ἱκέτας ἐμπάζεαι, οἷσιν ἄρα Ζεὺς</l>
    <l>μάρτυρος; οὐδ' ὁσίη κακὰ ῥάπτειν ἀλλήλοισιν.</l>
    <l>ἦ οὐκ οἶσθ' ὅτε δεῦρο πατὴρ τεὸς ἵκετο φεύγων,</l>
    <l>δῆμον ὑποδδείσας; δὴ γὰρ κεχολώατο λίην,</l>
    <l>οὕνεκα ληϊστῆρσιν ἐπισπόμενος Ταφίοισιν</l>
    <l>ἤκαχε Θεσπρωτούς· οἱ δ' ἥμιν ἄρθμιοι ἦσαν.</l>
    <l>τόν ῥ' ἔθελον φθεῖσαι καὶ ἀποῤῥαῖσαι φίλον ἦτορ</l>
    <l>ἠδὲ κατὰ ζωὴν φαγέειν μενοεικέα πολλήν·</l>
    <l>ἀλλ' Ὀδυσεὺς κατέρυκε καὶ ἔσχεθεν ἱεμένους περ.</l>
    <l>τοῦ νῦν οἶκον ἄτιμον ἔδεις, μνάᾳ δὲ γυναῖκα</l>
    <l>παῖδά τ' ἀποκτείνεις, ἐμὲ δὲ μεγάλως ἀκαχίζεις·</l>
    <l>ἀλλά σε παύεσθαι κέλομαι καὶ ἀνωγέμεν ἄλλους.’</l>
    <l>τὴν δ' αὖτ' Εὐρύμαχος, Πολύβου πάϊς, ἀντίον ηὔδα·</l>
    <l>‘κούρη Ἰκαρίοιο, περίφρων Πηνελόπεια,</l>
    <l>θάρσει· μή τοι ταῦτα μετὰ φρεσὶ σῇσι μελόντων.</l>
    <l>οὐκ ἔσθ' οὗτος ἀνὴρ οὐδ' ἔσσεται οὐδὲ γένηται,</l>
    <l>ὅς κεν Τηλεμάχῳ, σῷ υἱέϊ, χεῖρας ἐποίσει</l>
    <l>ζώοντός γ' ἐμέθεν καὶ ἐπὶ χθονὶ δερκομένοιο.</l>
    <l>ὧδε γὰρ ἐξερέω, καὶ μὴν τετελεσμένον ἔσται·</l>
    <l>αἶψά οἱ αἷμα κελαινὸν ἐρωήσει περὶ δουρὶ</l>
    <l>ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς</l>
    <l>πολλάκι γούνασιν οἷσιν ἐφεσσάμενος κρέας ὀπτὸν</l>
    <l>ἐν χείρεσσιν ἔθηκεν ἐπέσχε τε οἶνον ἐρυθρόν.</l>
    <l>τῶ μοι Τηλέμαχος πάντων πολὺ φίλτατός ἐστιν</l>
    <l>ἀνδρῶν, οὐδέ τί μιν θάνατον τρομέεσθαι ἄνωγα</l>
    <l>ἔκ γε μνηστήρων· θεόθεν δ' οὐκ ἔστ' ἀλέασθαι.’</l>
    <l>ὣς φάτο θαρσύνων, τῷ δ' ἤρτυεν αὐτὸς ὄλεθρον.</l>
    <l>ἡ μὲν ἄρ' εἰσαναβᾶσ' ὑπερώϊα σιγαλόεντα</l>
    <l>κλαῖεν ἔπειτ' Ὀδυσῆα φίλον πόσιν, ὄφρα οἱ ὕπνον</l>
    <l>ἡδὺν ἐπὶ βλεφάροισι βάλε γλαυκῶπις Ἀθήνη.</l>
    <l>ἑσπέριος δ' Ὀδυσῆϊ καὶ υἱέϊ δῖος ὑφορβὸς</l>
    <l>ἤλυθεν· οἱ δ' ἄρα δόρπον ἐπισταδὸν ὁπλίζοντο,</l>
    <l>σῦν ἱερεύσαντες ἐνιαύσιον. αὐτὰρ Ἀθήνη</l>
    <l>ἄγχι παρισταμένη Λαερτιάδην Ὀδυσῆα</l>
    <l>ῥάβδῳ πεπληγυῖα πάλιν ποίησε γέροντα,</l>
    <l>λυγρὰ δὲ εἵματα ἕσσε περὶ χροΐ, μή ἑ συβώτης</l>
    <l>γνοίη ἐσάντα ἰδὼν καὶ ἐχέφρονι Πηνελοπείῃ</l>
    <l>ἔλθοι ἀπαγγέλλων μηδὲ φρεσὶν εἰρύσσαιτο.</l>
    <l>τὸν καὶ Τηλέμαχος πρότερος πρὸς μῦθον ἔειπεν·</l>
    <l>‘ἦλθες, δῖ' Εὔμαιε· τί δὴ κλέος ἔστ' ἀνὰ ἄστυ;</l>
    <l>ἤ ῥ' ἤδη μνηστῆρες ἀγήνορες ἔνδον ἔασιν</l>
    <l>ἐκ λόχου, ἦ ἔτι μ' αὖθ' εἰρύαται οἴκαδ' ἰόντα;’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘οὐκ ἔμελέν μοι ταῦτα μεταλλῆσαι καὶ ἐρέσθαι</l>
    <l>ἄστυ καταβλώσκοντα· τάχιστά με θυμὸς ἀνώγει</l>
    <l>ἀγγελίην εἰπόντα πάλιν δεῦρ' ἀπονέεσθαι.</l>
    <l>ὡμήρησε δέ μοι παρ' ἑταίρων ἄγγελος ὠκύς,</l>
    <l>κῆρυξ, ὃς δὴ πρῶτος ἔπος σῇ μητρὶ ἔειπεν.</l>
    <l>ἄλλο δέ τοι τόδε οἶδα· τὸ γὰρ ἴδον ὀφθαλμοῖσιν·</l>
    <l>ἤδη ὑπὲρ πόλιος, ὅθι Ἕρμαιος λόφος ἐστίν,</l>
    <l>ἦα κιών, ὅτε νῆα θοὴν ἰδόμην κατιοῦσαν</l>
    <l>ἐς λιμέν' ἡμέτερον· πολλοὶ δ' ἔσαν ἄνδρες ἐν αὐτῇ,</l>
    <l>βεβρίθει δὲ σάκεσσι καὶ ἔγχεσιν ἀμφιγύοισι·</l>
    <l>καί σφεας ὠΐσθην τοὺς ἔμμεναι, οὐδέ τι οἶδα.’</l>
    <l>ὣς φάτο, μείδησεν δ' ἱερὴ ἲς Τηλεμάχοιο</l>
    <l>ἐς πατέρ' ὀφθαλμοῖσιν ἰδών, ἀλέεινε δ' ὑφορβόν.</l>
    <l>οἱ δ' ἐπεὶ οὖν παύσαντο πόνου τετύκοντό τε δαῖτα,</l>
    <l>δαίνυντ', οὐδέ τι θυμὸς ἐδεύετο δαιτὸς ἐΐσης.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>κοίτου τε μνήσαντο καὶ ὕπνου δῶρον ἕλοντο.</l>
  </verse>
  <chapter label="Ῥαψωδία ρ">Ῥαψωδία ρ</chapter>
  <verse ln="1">
    <l>Ἦμος δ' ἠριγένεια φάνη ῥοδοδάκτυλος Ἠώς,</l>
    <l>δὴ τότ' ἔπειθ' ὑπὸ ποσσὶν ἐδήσατο καλὰ πέδιλα</l>
    <l>Τηλέμαχος, φίλος υἱὸς Ὀδυσσῆος θείοιο,</l>
    <l>εἵλετο δ' ἄλκιμον ἔγχος, ὅ οἱ παλάμηφιν ἀρήρει,</l>
    <l>ἄστυδε ἱέμενος, καὶ ἑὸν προσέειπε συβώτην·</l>
    <l>‘ἄττ', ἦ τοι μὲν ἐγὼν εἶμ' ἐς πόλιν, ὄφρα με μήτηρ</l>
    <l>ὄψεται· οὐ γάρ μιν πρόσθεν παύσεσθαι ὀΐω</l>
    <l>κλαυθμοῦ τε στυγεροῖο γόοιό τε δακρυόεντος,</l>
    <l>πρίν γ' αὐτόν με ἴδηται· ἀτὰρ σοί γ' ὧδ' ἐπιτέλλω·</l>
    <l>τὸν ξεῖνον δύστηνον ἄγ' ἐς πόλιν, ὄφρ' ἂν ἐκεῖθι</l>
    <l>δαῖτα πτωχεύῃ· δώσει δέ οἱ ὅς κ' ἐθέλῃσι,</l>
    <l>πύρνον καὶ κοτύλην· ἐμὲ δ' οὔ πως ἔστιν ἅπαντας</l>
    <l>ἀνθρώπους ἀνέχεσθαι, ἔχοντά περ ἄλγεα θυμῷ.</l>
    <l>ὁ ξεῖνος δ' εἴ περ μάλα μηνίει, ἄλγιον αὐτῷ</l>
    <l>ἔσσεται· ἦ γὰρ ἐμοὶ φίλ' ἀληθέα μυθήσασθαι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ φίλος, οὐδέ τοι αὐτὸς ἐρύκεσθαι μενεαίνω.</l>
    <l>πτωχῷ βέλτερόν ἐστι κατὰ πτόλιν ἠὲ κατ' ἀγροὺς</l>
    <l>δαῖτα πτωχεύειν· δώσει δέ μοι ὅς κ' ἐθέλῃσιν.</l>
    <l>οὐ γὰρ ἐπὶ σταθμοῖσι μένειν ἔτι τηλίκος εἰμί,</l>
    <l>ὥς τ' ἐπιτειλαμένῳ σημάντορι πάντα πιθέσθαι.</l>
    <l>ἀλλ' ἔρχευ· ἐμὲ δ' ἄξει ἀνὴρ ὅδε, τὸν σὺ κελεύεις,</l>
    <l>αὐτίκ' ἐπεί κε πυρὸς θερέω ἀλέη τε γένηται.</l>
    <l>αἰνῶς γὰρ τάδε εἵματ' ἔχω κακά· μή με δαμάσσῃ</l>
    <l>στίβη ὑπηοίη· ἕκαθεν δέ τε ἄστυ φάτ' εἶναι.’</l>
    <l>ὣς φάτο, Τηλέμαχος δὲ διὲκ σταθμοῖο βεβήκει,</l>
    <l>κραιπνὰ ποσὶ προβιβάς, κακὰ δὲ μνηστῆρσι φύτευεν.</l>
    <l>αὐτὰρ ἐπεί ῥ' ἵκανε δόμους ἐῢ ναιετάοντας,</l>
    <l>ἔγχος μέν ῥ' ἔστησε φέρων πρὸς κίονα μακρήν,</l>
    <l>αὐτὸς δ' εἴσω ἴεν καὶ ὑπέρβη λάϊνον οὐδόν.</l>
    <l>τὸν δὲ πολὺ πρώτη εἶδε τροφὸς Εὐρύκλεια,</l>
    <l>κώεα καστορνῦσα θρόνοισ' ἔνι δαιδαλέοισι,</l>
    <l>δακρύσασα δ' ἔπειτ' ἰθὺς κίεν· ἀμφὶ δ' ἄρ' ἄλλαι</l>
    <l>δμῳαὶ Ὀδυσσῆος ταλασίφρονος ἠγερέθοντο</l>
    <l>καὶ κύνεον ἀγαπαζόμεναι κεφαλήν τε καὶ ὤμους.</l>
    <l>ἡ δ' ἴεν ἐκ θαλάμοιο περίφρων Πηνελόπεια,</l>
    <l>Ἀρτέμιδι ἰκέλη ἠὲ χρυσῇ Ἀφροδίτῃ,</l>
    <l>ἀμφὶ δὲ παιδὶ φίλῳ βάλε πήχεε δακρύσασα,</l>
    <l>κύσσε δέ μιν κεφαλήν τε καὶ ἄμφω φάεα καλά,</l>
    <l>καί ῥ' ὀλοφυρομένη ἔπεα πτερόεντα προσηύδα·</l>
    <l>‘ἦλθες, Τηλέμαχε, γλυκερὸν φάος· οὔ σ' ἔτ' ἐγώ γε</l>
    <l>ὄψεσθαι ἐφάμην, ἐπεὶ ᾤχεο νηῒ Πύλονδε</l>
    <l>λάθρῃ, ἐμεῦ ἀέκητι, φίλου μετὰ πατρὸς ἀκουήν.</l>
    <l>ἀλλ' ἄγε μοι κατάλεξον, ὅπως ἤντησας ὀπωπῆς.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘μῆτερ ἐμή, μή μοι γόον ὄρνυθι μηδέ μοι ἦτορ</l>
    <l>ἐν στήθεσσιν ὄρινε φυγόντι περ αἰπὺν ὄλεθρον·</l>
    <l>ἀλλ' ὑδρηναμένη, καθαρὰ χροῒ εἵμαθ' ἑλοῦσα,</l>
    <l>εἰς ὑπερῷ' ἀναβᾶσα σὺν ἀμφιπόλοισι γυναιξὶν</l>
    <l>εὔχεο πᾶσι θεοῖσι τεληέσσας ἑκατόμβας</l>
    <l>ῥέξειν, αἴ κέ ποθι Ζεὺς ἄντιτα ἔργα τελέσσῃ.</l>
    <l>αὐτὰρ ἐγὼν ἀγορήνδε ἐλεύσομαι, ὄφρα καλέσσω</l>
    <l>ξεῖνον, ὅτίς μοι κεῖθεν ἅμ' ἕσπετο δεῦρο κιόντι.</l>
    <l>τὸν μὲν ἐγὼ προὔπεμψα σὺν ἀντιθέοισ' ἑτάροισι,</l>
    <l>Πείραιον δέ μιν ἠνώγεα προτὶ οἶκον ἄγοντα</l>
    <l>ἐνδυκέως φιλέειν καὶ τιέμεν, εἰς ὅ κεν ἔλθω.’</l>
    <l>ὣς ἄρ' ἐφώνησεν, τῇ δ' ἄπτερος ἔπλετο μῦθος.</l>
    <l>ἡ δ' ὑδρηναμένη, καθαρὰ χροῒ εἵμαθ' ἑλοῦσα,</l>
    <l>εὔχετο πᾶσι θεοῖσι τεληέσσας ἑκατόμβας</l>
    <l>ῥέξειν, αἴ κέ ποθι Ζεὺς ἄντιτα ἔργα τελέσσῃ.</l>
    <l>Τηλέμαχος δ' ἄρ' ἔπειτα διὲκ μεγάροιο βεβήκει</l>
    <l>ἔγχος ἔχων· ἅμα τῷ γε κύνες πόδας ἀργοὶ ἕποντο.</l>
    <l>θεσπεσίην δ' ἄρα τῷ γε χάριν κατέχευεν Ἀθήνη·</l>
    <l>τὸν δ' ἄρα πάντες λαοὶ ἐπερχόμενον θηεῦντο.</l>
    <l>ἀμφὶ δέ μιν μνηστῆρες ἀγήνορες ἠγερέθοντο</l>
    <l>ἔσθλ' ἀγορεύοντες, κακὰ δὲ φρεσὶ βυσσοδόμευον.</l>
    <l>αὐτὰρ ὁ τῶν μὲν ἔπειτα ἀλεύατο πουλὺν ὅμιλον,</l>
    <l>ἀλλ' ἵνα Μέντωρ ἧστο καὶ Ἄντιφος ἠδ' Ἁλιθέρσης,</l>
    <l>οἵ τέ οἱ ἐξ ἀρχῆς πατρώϊοι ἦσαν ἑταῖροι,</l>
    <l>ἔνθα καθέζετ' ἰών· τοὶ δ' ἐξερέεινον ἕκαστα.</l>
    <l>τοῖσι δὲ Πείραιος δουρικλυτὸς ἐγγύθεν ἦλθε</l>
    <l>ξεῖνον ἄγων ἀγορήνδε διὰ πτόλιν· οὐδ' ἄρ' ἔτι δὴν</l>
    <l>Τηλέμαχος ξείνοιο ἑκὰς τράπετ', ἀλλὰ παρέστη.</l>
    <l>τὸν καὶ Πείραιος πρότερος πρὸς μῦθον ἔειπε·</l>
    <l>‘Τηλέμαχ', αἶψ' ὄτρυνον ἐμὸν ποτὶ δῶμα γυναῖκας,</l>
    <l>ὥς τοι δῶρ' ἀποπέμψω, ἅ τοι Μενέλαος ἔδωκε.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘Πείραι', οὐ γάρ τ' ἴδμεν, ὅπως ἔσται τάδε ἔργα.</l>
    <l>εἴ κεν ἐμὲ μνηστῆρες ἀγήνορες ἐν μεγάροισι</l>
    <l>λάθρῃ κτείναντες πατρώϊα πάντα δάσωνται,</l>
    <l>αὐτὸν ἔχοντα σὲ βούλομ' ἐπαυρέμεν ἤ τινα τῶνδε·</l>
    <l>εἰ δέ κ' ἐγὼ τούτοισι φόνον καὶ κῆρα φυτεύσω,</l>
    <l>δὴ τότε μοι χαίροντι φέρειν πρὸς δώματα χαίρων.’</l>
    <l>ὣς εἰπὼν ξεῖνον ταλαπείριον ἦγεν ἐς οἶκον.</l>
    <l>αὐτὰρ ἐπεί ῥ' ἵκοντο δόμους ἐῢ ναιετάοντας,</l>
    <l>χλαίνας μὲν κατέθεντο κατὰ κλισμούς τε θρόνους τε,</l>
    <l>ἐς δ' ἀσαμίνθους βάντες ἐϋξέστας λούσαντο.</l>
    <l>τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ,</l>
    <l>ἀμφὶ δ' ἄρα χλαίνας οὔλας βάλον ἠδὲ χιτῶνας,</l>
    <l>ἔκ ῥ' ἀσαμίνθων βάντες ἐπὶ κλισμοῖσι καθῖζον.</l>
    <l>χέρνιβα δ' ἀμφίπολος προχόῳ ἐπέχευε φέρουσα</l>
    <l>καλῇ χρυσείῃ, ὑπὲρ ἀργυρέοιο λέβητος,</l>
    <l>νίψασθαι· παρὰ δὲ ξεστὴν ἐτάνυσσε τράπεζαν.</l>
    <l>σῖτον δ' αἰδοίη ταμίη παρέθηκε φέρουσα,</l>
    <l>εἴδατα πόλλ' ἐπιθεῖσα, χαριζομένη παρεόντων.</l>
    <l>μήτηρ δ' ἀντίον ἷζε παρὰ σταθμὸν μεγάροιο</l>
    <l>κλισμῷ κεκλιμένη, λέπτ' ἠλάκατα στρωφῶσα.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>αὐτὰρ ἐπεὶ πόσιος καὶ ἐδητύος ἐξ ἔρον ἕντο,</l>
    <l>τοῖσι δὲ μύθων ἦρχε περίφρων Πηνελόπεια·</l>
    <l>‘Τηλέμαχ', ἦ τοι ἐγὼν ὑπερώϊον εἰσαναβᾶσα</l>
    <l>λέξομαι εἰς εὐνήν, ἥ μοι στονόεσσα τέτυκται,</l>
    <l>αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς</l>
    <l>ᾤχεθ' ἅμ' Ἀτρεΐδῃσιν ἐς Ἴλιον· οὐδέ μοι ἔτλης,</l>
    <l>πρὶν ἐλθεῖν μνηστῆρας ἀγήνορας ἐς τόδε δῶμα,</l>
    <l>νόστον σοῦ πατρὸς σάφα εἰπέμεν, εἴ που ἄκουσας.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘τοιγὰρ ἐγώ τοι, μῆτερ, ἀληθείην καταλέξω.</l>
    <l>ᾠχόμεθ' ἔς τε Πύλον καὶ Νέστορα, ποιμένα λαῶν·</l>
    <l>δεξάμενος δέ με κεῖνος ἐν ὑψηλοῖσι δόμοισιν</l>
    <l>ἐνδυκέως ἐφίλει, ὡς εἴ τε πατὴρ ἑὸν υἷα</l>
    <l>ἐλθόντα χρόνιον νέον ἄλλοθεν· ὣς ἐμὲ κεῖνος</l>
    <l>ἐνδυκέως ἐκόμιζε σὺν υἱάσι κυδαλίμοισιν.</l>
    <l>αὐτὰρ Ὀδυσσῆος ταλασίφρονος οὔ ποτ' ἔφασκε</l>
    <l>ζωοῦ οὐδὲ θανόντος ἐπιχθονίων τευ ἀκοῦσαι,</l>
    <l>ἀλλά μ' ἐς Ἀτρεΐδην, δουρικλειτὸν Μενέλαον,</l>
    <l>ἵπποισι προὔπεμψε καὶ ἅρμασι κολλητοῖσιν.</l>
    <l>ἔνθ' ἴδον Ἀργείην Ἑλένην, ἧς εἵνεκα πολλὰ</l>
    <l>Ἀργεῖοι Τρῶές τε θεῶν ἰότητι μόγησαν.</l>
    <l>εἴρετο δ' αὐτίκ' ἔπειτα βοὴν ἀγαθὸς Μενέλαος,</l>
    <l>ὅττευ χρηΐζων ἱκόμην Λακεδαίμονα δῖαν·</l>
    <l>αὐτὰρ ἐγὼ τῷ πᾶσαν ἀληθείην κατέλεξα.</l>
    <l>καὶ τότε δή μ' ἐπέεσσιν ἀμειβόμενος προσέειπεν·</l>
    <l>‘ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ</l>
    <l>ἤθελον εὐνηθῆναι, ἀνάλκιδες αὐτοὶ ἐόντες.</l>
    <l>ὡς δ' ὁπότ' ἐν ξυλόχῳ ἔλαφος κρατεροῖο λέοντος</l>
    <l>νεβροὺς κοιμήσασα νεηγενέας γαλαθηνοὺς</l>
    <l>κνημοὺς ἐξερέῃσι καὶ ἄγκεα ποιήεντα</l>
    <l>βοσκομένη, ὁ δ' ἔπειτα ἑὴν εἰσήλυθεν εὐνήν,</l>
    <l>ἀμφοτέροισι δὲ τοῖσιν ἀεικέα πότμον ἐφῆκεν,</l>
    <l>ὣς Ὀδυσεὺς κείνοισιν ἀεικέα πότμον ἐφήσει.</l>
    <l>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</l>
    <l>τοῖος ἐὼν οἷός ποτ' ἐϋκτιμένῃ ἐνὶ Λέσβῳ</l>
    <l>ἐξ ἔριδος Φιλομηλεΐδῃ ἐπάλαισεν ἀναστάς,</l>
    <l>κὰδ δ' ἔβαλε κρατερῶς, κεχάροντο δὲ πάντες Ἀχαιοί,</l>
    <l>τοῖος ἐὼν μνηστῆρσιν ὁμιλήσειεν Ὀδυσσεύς·</l>
    <l>πάντες κ' ὠκύμοροί τε γενοίατο πικρόγαμοί τε.</l>
    <l>ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε</l>
    <l>ἄλλα παρὲξ εἴποιμι παρακλιδὸν οὐδ' ἀπατήσω·</l>
    <l>ἀλλὰ τὰ μέν μοι ἔειπε γέρων ἅλιος νημερτής,</l>
    <l>τῶν οὐδέν τοι ἐγὼ κρύψω ἔπος οὐδ' ἐπικεύσω.</l>
    <l>φῆ μιν ὅ γ' ἐν νήσῳ ἰδέειν κρατέρ' ἄλγε' ἔχοντα,</l>
    <l>νύμφης ἐν μεγάροισι Καλυψοῦς, ἥ μιν ἀνάγκῃ</l>
    <l>ἴσχει· ὁ δ' οὐ δύναται ἣν πατρίδα γαῖαν ἱκέσθαι·</l>
    <l>οὐ γάρ οἱ πάρα νῆες ἐπήρετμοι καὶ ἑταῖροι,</l>
    <l>οἵ κέν μιν πέμποιεν ἐπ' εὐρέα νῶτα θαλάσσης.’</l>
    <l>ὣς ἔφατ' Ἀτρεΐδης, δουρικλειτὸς Μενέλαος.</l>
    <l>ταῦτα τελευτήσας νεόμην· ἔδοσαν δέ μοι οὖρον</l>
    <l>ἀθάνατοι, τοί μ' ὦκα φίλην ἐς πατρίδ' ἔπεμψαν.’</l>
    <l>ὣς φάτο, τῇ δ' ἄρα θυμὸν ἐνὶ στήθεσσιν ὄρινε.</l>
    <l>τοῖσι δὲ καὶ μετέειπε Θεοκλύμενος θεοειδής·</l>
    <l>‘ὦ γύναι αἰδοίη Λαερτιάδεω Ὀδυσῆος,</l>
    <l>ἦ τοι ὅ γ' οὐ σάφα οἶδεν, ἐμεῖο δὲ σύνθεο μῦθον·</l>
    <l>ἀτρεκέως γάρ τοι μαντεύσομαι οὐδ' ἐπικεύσω.</l>
    <l>ἴστω νῦν Ζεὺς πρῶτα θεῶν ξενίη τε τράπεζα</l>
    <l>ἱστίη τ' Ὀδυσῆος ἀμύμονος, ἣν ἀφικάνω,</l>
    <l>ὡς ἦ τοι Ὀδυσεὺς ἤδη ἐν πατρίδι γαίῃ,</l>
    <l>ἥμενος ἢ ἕρπων, τάδε πευθόμενος κακὰ ἔργα,</l>
    <l>ἔστιν, ἀτὰρ μνηστῆρσι κακὸν πάντεσσι φυτεύει,</l>
    <l>οἷον ἐγὼν οἰωνὸν ἐϋσσέλμου ἐπὶ νηὸς</l>
    <l>ἥμενος ἐφρασάμην καὶ Τηλεμάχῳ ἐγεγώνευν.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘αἲ γὰρ τοῦτο, ξεῖνε, ἔπος τετελεσμένον εἴη·</l>
    <l>τῶ κε τάχα γνοίης φιλότητά τε πολλά τε δῶρα</l>
    <l>ἐξ ἐμεῦ, ὥς κέν τίς σε συναντόμενος μακαρίζοι.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον·</l>
    <l>μνηστῆρες δὲ πάροιθεν Ὀδυσσῆος μεγάροιο</l>
    <l>δίσκοισιν τέρποντο καὶ αἰγανέῃσιν ἱέντες</l>
    <l>ἐν τυκτῷ δαπέδῳ, ὅθι περ πάρος, ὕβριν ἔχοντες.</l>
    <l>ἀλλ' ὅτε δὴ δείπνηστος ἔην καὶ ἐπήλυθε μῆλα</l>
    <l>πάντοθεν ἐξ ἀγρῶν, οἱ δ' ἤγαγον οἳ τὸ πάρος περ,</l>
    <l>καὶ τότε δή σφιν ἔειπε Μέδων· ὃς γάρ ῥα μάλιστα</l>
    <l>ἥνδανε κηρύκων καί σφιν παρεγίνετο δαιτί·</l>
    <l>‘κοῦροι, ἐπεὶ δὴ πάντες ἐτέρφθητε φρέν' ἀέθλοις,</l>
    <l>ἔρχεσθε πρὸς δώμαθ', ἵν' ἐντυνώμεθα δαῖτα·</l>
    <l>οὐ μὲν γάρ τι χέρειον ἐν ὥρῃ δεῖπνον ἑλέσθαι.’</l>
    <l>ὣς ἔφαθ', οἱ δ' ἀνστάντες ἔβαν πείθοντό τε μύθῳ.</l>
    <l>αὐτὰρ ἐπεί ῥ' ἵκοντο δόμους ἐῢ ναιετάοντας,</l>
    <l>χλαίνας μὲν κατέθεντο κατὰ κλισμούς τε θρόνους τε,</l>
    <l>οἱ δ' ἱέρευον ὄϊς μεγάλους καὶ πίονας αἶγας,</l>
    <l>ἵρευον δὲ σύας σιάλους καὶ βοῦν ἀγελαίην,</l>
    <l>δαῖτ' ἐντυνόμενοι. τοὶ δ' ἐξ ἀγροῖο πόλινδε</l>
    <l>ὠτρύνοντ' Ὀδυσεύς τ' ἰέναι καὶ δῖος ὑφορβός.</l>
    <l>τοῖσι δὲ μύθων ἦρχε συβώτης, ὄρχαμος ἀνδρῶν·</l>
    <l>‘ξεῖν', ἐπεὶ ἂρ δὴ ἔπειτα πόλινδ' ἴμεναι μενεαίνεις</l>
    <l>σήμερον, ὡς ἐπέτελλεν ἄναξ ἐμός· - ἦ σ' ἂν ἐγώ γε</l>
    <l>αὐτοῦ βουλοίμην σταθμῶν ῥυτῆρα λιπέσθαι·</l>
    <l>ἀλλὰ τὸν αἰδέομαι καὶ δείδια, μή μοι ὀπίσσω</l>
    <l>νεικείῃ· χαλεπαὶ δέ τ' ἀνάκτων εἰσὶν ὁμοκλαί· -</l>
    <l>ἀλλ' ἄγε νῦν ἴομεν· δὴ γὰρ μέμβλωκε μάλιστα</l>
    <l>ἦμαρ, ἀτὰρ τάχα τοι ποτὶ ἕσπερα ῥίγιον ἔσται.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘γινώσκω, φρονέω· τά γε δὴ νοέοντι κελεύεις.</l>
    <l>ἀλλ' ἴομεν, σὺ δ' ἔπειτα διαμπερὲς ἡγεμόνευε.</l>
    <l>δὸς δέ μοι, εἴ ποθί τοι ῥόπαλον τετμημένον ἐστί,</l>
    <l>σκηρίπτεσθ', ἐπεὶ ἦ φατ' ἀρισφαλέ' ἔμμεναι οὐδόν.’</l>
    <l>ἦ ῥα, καὶ ἀμφ' ὤμοισιν ἀεικέα βάλλετο πήρην,</l>
    <l>πυκνὰ ῥωγαλέην, ἐν δὲ στρόφος ἦεν ἀορτήρ·</l>
    <l>Εὔμαιος δ' ἄρα οἱ σκῆπτρον θυμαρὲς ἔδωκε.</l>
    <l>τὼ βήτην, σταθμὸν δὲ κύνες καὶ βώτορες ἄνδρες</l>
    <l>ῥύατ' ὄπισθε μένοντες. ὁ δ' ἐς πόλιν ἦγεν ἄνακτα</l>
    <l>πτωχῷ λευγαλέῳ ἐναλίγκιον ἠδὲ γέροντι,</l>
    <l>σκηπτόμενον· τὰ δὲ λυγρὰ περὶ χροῒ εἵματα ἕστο.</l>
    <l>ἀλλ' ὅτε δὴ στείχοντες ὁδὸν κάτα παιπαλόεσσαν</l>
    <l>ἄστεος ἐγγὺς ἔσαν καὶ ἐπὶ κρήνην ἀφίκοντο</l>
    <l>τυκτὴν καλλίροον, ὅθεν ὑδρεύοντο πολῖται,</l>
    <l>τὴν ποίησ' Ἴθακος καὶ Νήριτος ἠδὲ Πολύκτωρ·</l>
    <l>ἀμφὶ δ' ἄρ' αἰγείρων ὑδατοτρεφέων ἦν ἄλσος,</l>
    <l>πάντοσε κυκλοτερές, κατὰ δὲ ψυχρὸν ῥέεν ὕδωρ</l>
    <l>ὑψόθεν ἐκ πέτρης· βωμὸς δ' ἐφύπερθε τέτυκτο</l>
    <l>Νυμφάων, ὅθι πάντες ἐπιῤῥέζεσκον ὁδῖται·</l>
    <l>ἔνθα σφέας ἐκίχανεν υἱὸς Δολίοιο Μελανθεὺς</l>
    <l>αἶγας ἄγων, αἳ πᾶσι μετέπρεπον αἰπολίοισι,</l>
    <l>δεῖπνον μνηστήρεσσι· δύω δ' ἅμ' ἕποντο νομῆες.</l>
    <l>τοὺς δὲ ἰδὼν νείκεσσεν ἔπος τ' ἔφατ' ἔκ τ' ὀνόμαζεν</l>
    <l>ἔκπαγλον καὶ ἀεικές· ὄρινε δὲ κῆρ Ὀδυσῆος·</l>
    <l>‘νῦν μὲν δὴ μάλα πάγχυ κακὸς κακὸν ἡγηλάζει,</l>
    <l>ὡς αἰεὶ τὸν ὁμοῖον ἄγει θεὸς ὡς τὸν ὁμοῖον.</l>
    <l>πῇ δὴ τόνδε μολοβρὸν ἄγεις, ἀμέγαρτε συβῶτα,</l>
    <l>πτωχὸν ἀνιηρόν, δαιτῶν ἀπολυμαντῆρα;</l>
    <l>ὃς πολλῇς φλιῇσι παραστὰς φλίψεται ὤμους,</l>
    <l>αἰτίζων ἀκόλους, οὐκ ἄορα οὐδὲ λέβητας.</l>
    <l>τόν γ' εἴ μοι δοίης σταθμῶν ῥυτῆρα γενέσθαι</l>
    <l>σηκοκόρον τ' ἔμεναι θαλλόν τ' ἐρίφοισι φορῆναι,</l>
    <l>καί κεν ὀρὸν πίνων μεγάλην ἐπιγουνίδα θεῖτο.</l>
    <l>ἀλλ' ἐπεὶ οὖν δὴ ἔργα κάκ' ἔμμαθεν, οὐκ ἐθελήσει</l>
    <l>ἔργον ἐποίχεσθαι, ἀλλὰ πτώσσων κατὰ δῆμον</l>
    <l>βούλεται αἰτίζων βόσκειν ἣν γαστέρ' ἄναλτον.</l>
    <l>ἀλλ' ἔκ τοι ἐρέω, τὸ δὲ καὶ τετελεσμένον ἔσται·</l>
    <l>αἴ κ' ἔλθῃ πρὸς δώματ' Ὀδυσσῆος θείοιο,</l>
    <l>πολλά οἱ ἀμφὶ κάρη σφέλα ἀνδρῶν ἐκ παλαμάων</l>
    <l>πλευραὶ ἀποτρίψουσι δόμον κάτα βαλλομένοιο.’</l>
    <l>ὣς φάτο, καὶ παριὼν λὰξ ἔνθορεν ἀφραδίῃσιν</l>
    <l>ἰσχίῳ· οὐδέ μιν ἐκτὸς ἀταρπιτοῦ ἐστυφέλιξεν,</l>
    <l>ἀλλ' ἔμεν' ἀσφαλέως. ὁ δὲ μερμήριξεν Ὀδυσσεύς,</l>
    <l>ἠὲ μεταΐξας ῥοπάλῳ ἐκ θυμὸν ἕλοιτο</l>
    <l>ἦ πρὸς γῆν ἐλάσειε κάρη ἀμφουδὶς ἀείρας·</l>
    <l>ἀλλ' ἐπετόλμησε, φρεσὶ δ' ἔσχετο. τὸν δὲ συβώτης</l>
    <l>νείκεσ' ἐσάντα ἰδών, μέγα δ' εὔξατο χεῖρας ἀνασχών·</l>
    <l>‘Νύμφαι κρηναῖαι, κοῦραι Διός, εἴ ποτ' Ὀδυσσεὺς</l>
    <l>ὔμμ' ἐπὶ μηρί' ἔκηε, καλύψας πίονι δημῷ,</l>
    <l>ἀρνῶν ἠδ' ἐρίφων, τόδε μοι κρηήνατ' ἐέλδωρ,</l>
    <l>ὡς ἔλθοι μὲν κεῖνος ἀνήρ, ἀγάγοι δέ ἑ δαίμων.</l>
    <l>τῶ κέ τοι ἀγλαΐας γε διασκεδάσειεν ἁπάσας,</l>
    <l>τὰς νῦν ὑβρίζων φορέεις, ἀλαλήμενος αἰεὶ</l>
    <l>ἄστυ κάτ'· αὐτὰρ μῆλα κακοὶ φθείρουσι νομῆες.’</l>
    <l>τὸν δ' αὖτε προσέειπε Μελάνθιος, αἰπόλος αἰγῶν·</l>
    <l>‘ὢ πόποι, οἷον ἔειπε κύων ὀλοφώϊα εἰδώς,</l>
    <l>τόν ποτ' ἐγὼν ἐπὶ νηὸς ἐϋσσέλμοιο μελαίνης</l>
    <l>ἄξω τῆλ' Ἰθάκης, ἵνα μοι βίοτον πολὺν ἄλφοι.</l>
    <l>αἲ γὰρ Τηλέμαχον βάλοι ἀργυρότοξος Ἀπόλλων</l>
    <l>σήμερον ἐν μεγάροισ', ἢ ὑπὸ μνηστῆρσι δαμείη,</l>
    <l>ὡς Ὀδυσῆΐ γε τηλοῦ ἀπώλετο νόστιμον ἦμαρ.’</l>
    <l>ὣς εἰπὼν τοὺς μὲν λίπεν αὐτόθι ἦκα κιόντας,</l>
    <l>αὐτὰρ ὁ βῆ, μάλα δ' ὦκα δόμους ἵκανεν ἄνακτος.</l>
    <l>αὐτίκα δ' εἴσω ἴεν, μετὰ δὲ μνηστῆρσι καθῖζεν,</l>
    <l>ἀντίον Εὐρυμάχου· τὸν γὰρ φιλέεσκε μάλιστα.</l>
    <l>τῷ πάρα μὲν κρειῶν μοῖραν θέσαν οἳ πονέοντο,</l>
    <l>σῖτον δ' αἰδοίη ταμίη παρέθηκε φέρουσα</l>
    <l>ἔδμεναι. ἀγχίμολον δ' Ὀδυσεὺς καὶ δῖος ὑφορβὸς</l>
    <l>στήτην ἐρχομένω, περὶ δέ σφεας ἤλυθ' ἰωὴ</l>
    <l>φόρμιγγος γλαφυρῆς· ἀνὰ γάρ σφισι βάλλετ' ἀείδειν</l>
    <l>Φήμιος. αὐτὰρ ὁ χειρὸς ἑλὼν προσέειπε συβώτην·</l>
    <l>‘Εὔμαι', ἦ μάλα δὴ τάδε δώματα κάλ' Ὀδυσῆος·</l>
    <l>ῥεῖα δ' ἀρίγνωτ' ἐστὶ καὶ ἐν πολλοῖσιν ἰδέσθαι.</l>
    <l>ἐξ ἑτέρων ἕτερ' ἐστίν, ἐπήσκηται δέ οἱ αὐλὴ</l>
    <l>τοίχῳ καὶ θριγκοῖσι, θύραι δ' εὐερκέες εἰσὶ</l>
    <l>δικλίδες· οὔ κέν τίς μιν ἀνὴρ ὑπεροπλίσσαιτο.</l>
    <l>γινώσκω δ', ὅτι πολλοὶ ἐν αὐτῷ δαῖτα τίθενται</l>
    <l>ἄνδρες, ἐπεὶ κνίση μὲν ἐνήνοθεν, ἐν δέ τε φόρμιγξ</l>
    <l>ἠπύει, ἣν ἄρα δαιτὶ θεοὶ ποίησαν ἑταίρην.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘ῥεῖ' ἔγνως, ἐπεὶ οὐδὲ τά τ' ἄλλα πέρ ἐσσ' ἀνοήμων.</l>
    <l>ἀλλ' ἄγε δὴ φραζώμεθ', ὅπως ἔσται τάδε ἔργα.</l>
    <l>ἠὲ σὺ πρῶτος ἔσελθε δόμους ἐῢ ναιετάοντας,</l>
    <l>δύσεο δὲ μνηστῆρας, ἐγὼ δ' ὑπολείψομαι αὐτοῦ·</l>
    <l>εἰ δ' ἐθέλεις, ἐπίμεινον, ἐγὼ δ' εἶμι προπάροιθεν.</l>
    <l>μηδὲ σὺ δηθύνειν, μή τίς σ' ἔκτοσθε νοήσας</l>
    <l>ἢ βάλῃ ἢ ἐλάσῃ· τὰ δέ σε φράζεσθαι ἄνωγα.’</l>
    <l>τὸν δ' ἠμείβετ' ἔπειτα πολύτλας δῖος Ὀδυσσεύς·</l>
    <l>‘γινώσκω, φρονέω· τά γε δὴ νοέοντι κελεύεις.</l>
    <l>ἀλλ' ἔρχευ προπάροιθεν, ἐγὼ δ' ὑπολείψομαι αὐτοῦ.</l>
    <l>οὐ γάρ τι πληγέων ἀδαήμων οὐδὲ βολάων·</l>
    <l>τολμήεις μοι θυμός, ἐπεὶ κακὰ πολλὰ πέπονθα</l>
    <l>κύμασι καὶ πολέμῳ· μετὰ καὶ τόδε τοῖσι γενέσθω.</l>
    <l>γαστέρα δ' οὔ πως ἔστιν ἀποκρύψαι μεμαυῖαν,</l>
    <l>οὐλομένην, ἣ πολλὰ κάκ' ἀνθρώποισι δίδωσι·</l>
    <l>τῆς ἕνεκεν καὶ νῆες ἐΰζυγοι ὁπλίζονται</l>
    <l>πόντον ἐπ' ἀτρύγετον κακὰ δυσμενέεσσι φέρουσαι.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον·</l>
    <l>ἂν δὲ κύων κεφαλήν τε καὶ οὔατα κείμενος ἔσχεν,</l>
    <l>Ἄργος, Ὀδυσσῆος ταλασίφρονος, ὅν ῥά ποτ' αὐτὸς</l>
    <l>θρέψε μέν, οὐδ' ἀπόνητο, πάρος δ' εἰς Ἴλιον ἱρὴν</l>
    <l>ᾤχετο. τὸν δὲ πάροιθεν ἀγίνεσκον νέοι ἄνδρες</l>
    <l>αἶγας ἐπ' ἀγροτέρας ἠδὲ πρόκας ἠδὲ λαγωούς·</l>
    <l>δὴ τότε κεῖτ' ἀπόθεστος ἀποιχομένοιο ἄνακτος</l>
    <l>ἐν πολλῇ κόπρῳ, ἥ οἱ προπάροιθε θυράων</l>
    <l>ἡμιόνων τε βοῶν τε ἅλις κέχυτ', ὄφρ' ἂν ἄγοιεν</l>
    <l>δμῶες Ὀδυσσῆος τέμενος μέγα κοπρίσσοντες·</l>
    <l>ἔνθα κύων κεῖτ' Ἄργος ἐνίπλειος κυνοραιστέων.</l>
    <l>δὴ τότε γ', ὡς ἐνόησεν Ὀδυσσέα ἐγγὺς ἐόντα,</l>
    <l>οὐρῇ μέν ῥ' ὅ γ' ἔσηνε καὶ οὔατα κάββαλεν ἄμφω,</l>
    <l>ἄσσον δ' οὐκέτ' ἔπειτα δυνήσατο οἷο ἄνακτος</l>
    <l>ἐλθέμεν· αὐτὰρ ὁ νόσφιν ἰδὼν ἀπομόρξατο δάκρυ,</l>
    <l>ῥεῖα λαθὼν Εὔμαιον, ἄφαρ δ' ἐρεείνετο μύθῳ·</l>
    <l>‘Εὔμαι', ἦ μάλα θαῦμα κύων ὅδε κεῖτ' ἐνὶ κόπρῳ.</l>
    <l>καλὸς μὲν δέμας ἐστίν, ἀτὰρ τόδε γ' οὐ σάφα οἶδα,</l>
    <l>ἢ δὴ καὶ ταχὺς ἔσκε θέειν ἐπὶ εἴδεϊ τῷδε,</l>
    <l>ἦ αὔτως οἷοί τε τραπεζῆες κύνες ἀνδρῶν</l>
    <l>γίνοντ', ἀγλαΐης δ' ἕνεκεν κομέουσιν ἄνακτες.’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘καὶ λίην ἀνδρός γε κύων ὅδε τῆλε θανόντος</l>
    <l>εἰ τοιόσδ' εἴη ἠμὲν δέμας ἠδὲ καὶ ἔργα,</l>
    <l>οἷόν μιν Τροίηνδε κιὼν κατέλειπεν Ὀδυσσεύς,</l>
    <l>αἶψά κε θηήσαιο ἰδὼν ταχυτῆτα καὶ ἀλκήν.</l>
    <l>οὐ μὲν γάρ τι φύγεσκε βαθείης βένθεσιν ὕλης</l>
    <l>κνώδαλον, ὅττι δίοιτο· καὶ ἴχνεσι γὰρ περιῄδη.</l>
    <l>νῦν δ' ἔχεται κακότητι, ἄναξ δέ οἱ ἄλλοθι πάτρης</l>
    <l>ὤλετο, τὸν δὲ γυναῖκες ἀκηδέες οὐ κομέουσι.</l>
    <l>δμῶες δ', εὖτ' ἂν μηκέτ' ἐπικρατέωσιν ἄνακτες,</l>
    <l>οὐκέτ' ἔπειτ' ἐθέλουσιν ἐναίσιμα ἐργάζεσθαι·</l>
    <l>ἥμισυ γάρ τ' ἀρετῆς ἀποαίνυται εὐρύοπα Ζεὺς</l>
    <l>ἀνέρος, εὖτ' ἄν μιν κατὰ δούλιον ἦμαρ ἕλῃσιν.’</l>
    <l>ὣς εἰπὼν εἰσῆλθε δόμους ἐῢ ναιετάοντας,</l>
    <l>βῆ δ' ἰθὺς μεγάροιο μετὰ μνηστῆρας ἀγαυούς.</l>
    <l>Ἄργον δ' αὖ κατὰ μοῖρ' ἔλαβεν μέλανος θανάτοιο,</l>
    <l>αὐτίκ' ἰδόντ' Ὀδυσῆα ἐεικοστῷ ἐνιαυτῷ.</l>
    <l>τὸν δὲ πολὺ πρῶτος ἴδε Τηλέμαχος θεοειδὴς</l>
    <l>ἐρχόμενον κατὰ δῶμα συβώτην, ὦκα δ' ἔπειτα</l>
    <l>νεῦσ' ἐπὶ οἷ καλέσας· ὁ δὲ παπτήνας ἕλε δίφρον</l>
    <l>κείμενον, ἔνθα τε δαιτρὸς ἐφίζεσκε κρέα πολλὰ</l>
    <l>δαιόμενος μνηστῆρσι δόμον κάτα δαινυμένοισι·</l>
    <l>τὸν κατέθηκε φέρων πρὸς Τηλεμάχοιο τράπεζαν</l>
    <l>ἀντίον, ἔνθα δ' ἄρ' αὐτὸς ἐφέζετο· τῷ δ' ἄρα κῆρυξ</l>
    <l>μοῖραν ἑλὼν ἐτίθει κανέου τ' ἐκ σῖτον ἀείρας.</l>
    <l>ἀγχίμολον δὲ μετ' αὐτὸν ἐδύσετο δώματ' Ὀδυσσεύς,</l>
    <l>πτωχῷ λευγαλέῳ ἐναλίγκιος ἠδὲ γέροντι,</l>
    <l>σκηπτόμενος· τὰ δὲ λυγρὰ περὶ χροῒ εἵματα ἕστο.</l>
    <l>ἷζε δ' ἐπὶ μελίνου οὐδοῦ ἔντοσθε θυράων</l>
    <l>κλινάμενος σταθμῷ κυπαρισσίνῳ, ὅν ποτε τέκτων</l>
    <l>ξέσσεν ἐπισταμένως καὶ ἐπὶ στάθμην ἴθυνε.</l>
    <l>Τηλέμαχος δ' ἐπὶ οἷ καλέσας προσέειπε συβώτην,</l>
    <l>ἄρτον τ' οὖλον ἑλὼν περικαλλέος ἐκ κανέοιο</l>
    <l>καὶ κρέας, ὥς οἱ χεῖρες ἐχάνδανον ἀμφιβαλόντι·</l>
    <l>‘δὸς τῷ ξείνῳ ταῦτα φέρων αὐτόν τε κέλευε</l>
    <l>αἰτίζειν μάλα πάντας ἐποιχόμενον μνηστῆρας·</l>
    <l>αἰδὼς δ' οὐκ ἀγαθὴ κεχρημένῳ ἀνδρὶ παρεῖναι.’</l>
    <l>ὣς φάτο, βῆ δὲ συφορβός, ἐπεὶ τὸν μῦθον ἄκουσεν,</l>
    <l>ἀγχοῦ δ' ἱστάμενος ἔπεα πτερόεντ' ἀγόρευε·</l>
    <l>‘Τηλέμαχός τοι, ξεῖνε, διδοῖ τάδε καί σε κελεύει</l>
    <l>αἰτίζειν μάλα πάντας ἐποιχόμενον μνηστῆρας·</l>
    <l>αἰδῶ δ' οὐκ ἀγαθήν φησ' ἔμμεναι ἀνδρὶ προΐκτῃ.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι,</l>
    <l>καί οἱ πάντα γένοιτο, ὅσα φρεσὶν ᾗσι μενοινᾷ.’</l>
    <l>ἦ ῥα, καὶ ἀμφοτέρῃσιν ἐδέξατο καὶ κατέθηκεν</l>
    <l>αὖθι ποδῶν προπάροιθεν, ἀεικελίης ἐπὶ πήρης,</l>
    <l>ἤσθιε δ' εἷος ἀοιδὸς ἐνὶ μεγάροισιν ἄειδεν.</l>
    <l>εὖθ' ὁ δεδειπνήκειν, ὁ δ' ἐπαύετο θεῖος ἀοιδός·</l>
    <l>μνηστῆρες δ' ὁμάδησαν ἀνὰ μέγαρ'. αὐτὰρ Ἀθήνη</l>
    <l>ἄγχι παρισταμένη Λαερτιάδην Ὀδυσῆα</l>
    <l>ὤτρυν', ὡς ἂν πύρνα κατὰ μνηστῆρας ἀγείροι</l>
    <l>γνοίη θ' οἵ τινές εἰσιν ἐναίσιμοι οἵ τ' ἀθέμιστοι·</l>
    <l>ἀλλ' οὐδ' ὧς τιν' ἔμελλ' ἀπαλεξήσειν κακότητος.</l>
    <l>βῆ δ' ἴμεν αἰτήσων ἐνδέξια φῶτα ἕκαστον,</l>
    <l>πάντοσε χεῖρ' ὀρέγων, ὡς εἰ πτωχὸς πάλαι εἴη.</l>
    <l>οἱ δ' ἐλεαίροντες δίδοσαν καὶ ἐθάμβεον αὐτὸν</l>
    <l>ἀλλήλους τ' εἴροντο, τίς εἴη καὶ πόθεν ἔλθοι.</l>
    <l>τοῖσι δὲ καὶ μετέειπε Μελάνθιος, αἰπόλος αἰγῶν·</l>
    <l>‘κέκλυτέ μευ, μνηστῆρες ἀγακλειτῆς βασιλείης,</l>
    <l>τοῦδε περὶ ξείνου· ἦ γὰρ πρόσθεν μιν ὄπωπα.</l>
    <l>ἦ τοι μέν οἱ δεῦρο συβώτης ἡγεμόνευεν,</l>
    <l>αὐτὸν δ' οὐ σάφα οἶδα, πόθεν γένος εὔχεται εἶναι.’</l>
    <l>ὣς ἔφατ', Ἀντίνοος δ' ἔπεσιν νείκεσσε συβώτην·</l>
    <l>‘ὦ ἀρίγνωτε συβῶτα, τίη δὲ σὺ τόνδε πόλινδε</l>
    <l>ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,</l>
    <l>πτωχοὶ ἀνιηροί, δαιτῶν ἀπολυμαντῆρες;</l>
    <l>ἦ ὄνοσαι, ὅτι τοι βίοτον κατέδουσιν ἄνακτος</l>
    <l>ἐνθάδ' ἀγειρόμενοι, σὺ δὲ καί ποθι τόνδ' ἐκάλεσσας;’</l>
    <l>τὸν δ' ἀπαμειβόμενος προσέφης, Εὔμαιε συβῶτα·</l>
    <l>‘Ἀντίνο', οὐ μὲν καλὰ καὶ ἐσθλὸς ἐὼν ἀγορεύεις·</l>
    <l>τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν</l>
    <l>ἄλλον γ', εἰ μὴ τῶν, οἳ δημιοεργοὶ ἔασι;</l>
    <l>μάντιν ἢ ἰητῆρα κακῶν ἢ τέκτονα δούρων,</l>
    <l>ἢ καὶ θέσπιν ἀοιδόν, ὅ κεν τέρπῃσιν ἀείδων.</l>
    <l>οὗτοι γὰρ κλητοί γε βροτῶν ἐπ' ἀπείρονα γαῖαν·</l>
    <l>πτωχὸν δ' οὐκ ἄν τις καλέοι τρύξοντα ἓ αὐτόν.</l>
    <l>ἀλλ' αἰεὶ χαλεπὸς περὶ πάντων εἰς μνηστήρων</l>
    <l>δμωσὶν Ὀδυσσῆος, περὶ δ' αὖτ' ἐμοί· αὐτὰρ ἐγώ γε</l>
    <l>οὐκ ἀλέγω, εἷός μοι ἐχέφρων Πηνελόπεια</l>
    <l>ζώει ἐνὶ μεγάροις καὶ Τηλέμαχος θεοειδής.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘σίγα, μή μοι τοῦτον ἀμείβεο πόλλ' ἐπέεσσιν·</l>
    <l>Ἀντίνοος δ' εἴωθε κακῶς ἐρεθιζέμεν αἰεὶ</l>
    <l>μύθοισιν χαλεποῖσιν, ἐποτρύνει δὲ καὶ ἄλλους.’</l>
    <l>ἦ ῥα, καὶ Ἀντίνοον ἔπεα πτερόεντα προσηύδα·</l>
    <l>‘Ἀντίνο', ἦ μευ καλὰ πατὴρ ὣς κήδεαι υἷος,</l>
    <l>ὃς τὸν ξεῖνον ἄνωγας ἀπὸ μεγάροιο δίεσθαι</l>
    <l>μύθῳ ἀναγκαίῳ· μὴ τοῦτο θεὸς τελέσειε.</l>
    <l>δός οἱ ἑλών· οὔ τοι φθονέω· κέλομαι γὰρ ἐγώ γε.</l>
    <l>μήτ' οὖν μητέρ' ἐμὴν ἅζευ τό γε μήτε τιν' ἄλλον</l>
    <l>δμώων, οἳ κατὰ δώματ' Ὀδυσσῆος θείοιο.</l>
    <l>ἀλλ' οὔ τοι τοιοῦτον ἐνὶ στήθεσσι νόημα·</l>
    <l>αὐτὸς γὰρ φαγέμεν πολὺ βούλεαι ἢ δόμεν ἄλλῳ.’</l>
    <l>τὸν δ' αὖτ' Ἀντίνοος ἀπαμειβόμενος προσέειπε·</l>
    <l>‘Τηλέμαχ' ὑψαγόρη, μένος ἄσχετε, ποῖον ἔειπες.</l>
    <l>εἴ οἱ τόσσον πάντες ὀρέξειαν μνηστῆρες,</l>
    <l>καί κέν μιν τρεῖς μῆνας ἀπόπροθεν οἶκος ἐρύκοι.’</l>
    <l>ὣς ἄρ' ἔφη, καὶ θρῆνυν ἑλὼν ὑπέφηνε τραπέζης</l>
    <l>κείμενον, ᾧ ῥ' ἔπεχεν λιπαροὺς πόδας εἰλαπινάζων.</l>
    <l>οἱ δ' ἄλλοι πάντες δίδοσαν, πλῆσαν δ' ἄρα πήρην</l>
    <l>σίτου καὶ κρειῶν. τάχα δὴ καὶ μέλλεν Ὀδυσσεὺς</l>
    <l>αὖτις ἐπ' οὐδὸν ἰὼν προικὸς γεύσασθαι Ἀχαιῶν·</l>
    <l>στῆ δὲ παρ' Ἀντίνοον καί μιν πρὸς μῦθον ἔειπε·</l>
    <l>‘δός, φίλος· οὐ μέν μοι δοκέεις ὁ κάκιστος Ἀχαιῶν</l>
    <l>ἔμμεναι, ἀλλ' ὤριστος, ἐπεὶ βασιλῆϊ ἔοικας.</l>
    <l>τῶ σε χρὴ δόμεναι καὶ λώϊον ἠέ περ ἄλλοι</l>
    <l>σίτου· ἐγὼ δέ κέ σε κλείω κατ' ἀπείρονα γαῖαν.</l>
    <l>καὶ γὰρ ἐγώ ποτε οἶκον ἐν ἀνθρώποισιν ἔναιον</l>
    <l>ὄλβιος ἀφνειὸν καὶ πολλάκι δόσκον ἀλήτῃ</l>
    <l>τοίῳ, ὁποῖος ἔοι καὶ ὅτευ κεχρημένος ἔλθοι·</l>
    <l>ἦσαν δὲ δμῶες μάλα μυρίοι ἄλλα τε πολλά,</l>
    <l>οἷσίν τ' εὖ ζώουσι καὶ ἀφνειοὶ καλέονται.</l>
    <l>ἀλλὰ Ζεὺς ἀλάπαξε Κρονίων· - ἤθελε γάρ που· -</l>
    <l>ὅς μ' ἅμα ληϊστῆρσι πολυπλάγκτοισιν ἀνῆκεν</l>
    <l>Αἴγυπτόνδ' ἰέναι, δολιχὴν ὁδόν, ὄφρ' ἀπολοίμην.</l>
    <l>στῆσα δ' ἐν Αἰγύπτῳ ποταμῷ νέας ἀμφιελίσσας.</l>
    <l>ἔνθ' ἦ τοι μὲν ἐγὼ κελόμην ἐρίηρας ἑταίρους</l>
    <l>αὐτοῦ πὰρ νήεσσι μένειν καὶ νῆας ἔρυσθαι,</l>
    <l>ὀπτῆρας δὲ κατὰ σκοπιὰς ὤτρυνα νέεσθαι.</l>
    <l>οἱ δ' ὕβρει εἴξαντες, ἐπισπόμενοι μένεϊ σφῷ,</l>
    <l>αἶψα μάλ' Αἰγυπτίων ἀνδρῶν περικαλλέας ἀγροὺς</l>
    <l>πόρθεον, ἐκ δὲ γυναῖκας ἄγον καὶ νήπια τέκνα</l>
    <l>αὐτούς τ' ἔκτεινον· τάχα δ' ἐς πόλιν ἵκετ' ἀϋτή.</l>
    <l>οἱ δὲ βοῆς ἀΐοντες ἅμ' ἠόϊ φαινομένηφι</l>
    <l>ἦλθον· πλῆτο δὲ πᾶν πεδίον πεζῶν τε καὶ ἵππων</l>
    <l>χαλκοῦ τε στεροπῆς. ἐν δὲ Ζεὺς τερπικέραυνος</l>
    <l>φύζαν ἐμοῖσ' ἑτάροισι κακὴν βάλεν, οὐδέ τις ἔτλη</l>
    <l>στῆναι ἐναντίβιον· περὶ γὰρ κακὰ πάντοθεν ἔστη.</l>
    <l>ἔνθ' ἡμέων πολλοὺς μὲν ἀπέκτανον ὀξέϊ χαλκῷ,</l>
    <l>τοὺς δ' ἄναγον ζωούς, σφίσιν ἐργάζεσθαι ἀνάγκῃ.</l>
    <l>αὐτὰρ ἔμ' ἐς Κύπρον ξείνῳ δόσαν ἀντιάσαντι,</l>
    <l>Δμήτορι Ἰασίδῃ, ὃς Κύπρου ἶφι ἄνασσεν.</l>
    <l>ἔνθεν δὴ νῦν δεῦρο τόδ' ἵκω πήματα πάσχων.’</l>
    <l>τὸν δ' αὖτ' Ἀντίνοος ἀπαμείβετο φώνησέν τε·</l>
    <l>‘τίς δαίμων τόδε πῆμα προσήγαγε, δαιτὸς ἀνίην;</l>
    <l>στῆθ' οὕτως ἐς μέσσον, ἐμῆς ἀπάνευθε τραπέζης,</l>
    <l>μὴ τάχα πικρὴν Αἴγυπτον καὶ Κύπρον ἴδηαι·</l>
    <l>ὥς τις θαρσαλέος καὶ ἀναιδής ἐσσι προΐκτης.</l>
    <l>ἑξείης πάντεσσι παρίστασαι· οἱ δὲ διδοῦσι</l>
    <l>μαψιδίως, ἐπεὶ οὔ τις ἐπίσχεσις οὐδ' ἐλεητὺς</l>
    <l>ἀλλοτρίων χαρίσασθαι, ἐπεὶ πάρα πολλὰ ἑκάστῳ.’</l>
    <l>τὸν δ' ἀναχωρήσας προσέφη πολύμητις Ὀδυσσεύς·</l>
    <l>‘ὢ πόποι, οὐκ ἄρα σοί γ' ἐπὶ εἴδεϊ καὶ φρένες ἦσαν.</l>
    <l>οὐ σύ γ' ἂν ἐξ οἴκου σῷ ἐπιστάτῃ οὐδ' ἅλα δοίης,</l>
    <l>ὃς νῦν ἀλλοτρίοισι παρήμενος οὔ τί μοι ἔτλης</l>
    <l>σίτου ἀποπροελὼν δόμεναι· τὰ δὲ πολλὰ πάρεστιν.’</l>
    <l>ὣς ἔφατ', Ἀντίνοος δὲ χολώσατο κηρόθι μᾶλλον</l>
    <l>καί μιν ὑπόδρα ἰδὼν ἔπεα πτερόεντα προσηύδα·</l>
    <l>‘νῦν δή σ' οὐκέτι καλὰ διὲκ μεγάροιο ὀΐω</l>
    <l>ἂψ ἀναχωρήσειν, ὅτε δὴ καὶ ὀνείδεα βάζεις.’</l>
    <l>ὣς ἄρ' ἔφη, καὶ θρῆνυν ἑλὼν βάλε δεξιὸν ὦμον</l>
    <l>πρυμνότατον κατὰ νῶτον. ὁ δ' ἐστάθη ἠΰτε πέτρη</l>
    <l>ἔμπεδον, οὐδ' ἄρα μιν σφῆλεν βέλος Ἀντινόοιο,</l>
    <l>ἀλλ' ἀκέων κίνησε κάρη, κακὰ βυσσοδομεύων.</l>
    <l>ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο, κὰδ δ' ἄρα πήρην</l>
    <l>θῆκεν ἐϋπλείην, μετὰ δὲ μνηστῆρσιν ἔειπε·</l>
    <l>‘κέκλυτέ μευ, μνηστῆρες ἀγακλειτῆς βασιλείης,</l>
    <l>ὄφρ' εἴπω τά με θυμὸς ἐνὶ στήθεσσι κελεύει.</l>
    <l>οὐ μὰν οὔτ' ἄχος ἐστὶ μετὰ φρεσὶν οὔτε τι πένθος,</l>
    <l>ὁππότ' ἀνὴρ περὶ οἷσι μαχειόμενος κτεάτεσσι</l>
    <l>βλήεται ἢ περὶ βουσὶν ἢ ἀργεννῇσ' ὀΐεσσιν·</l>
    <l>αὐτὰρ ἔμ' Ἀντίνοος βάλε γαστέρος εἵνεκα λυγρῆς,</l>
    <l>οὐλομένης, ἣ πολλὰ κάκ' ἀνθρώποισι δίδωσιν.</l>
    <l>ἀλλ' εἴ που πτωχῶν γε θεοὶ καὶ ἐρινύες εἰσίν,</l>
    <l>Ἀντίνοον πρὸ γάμοιο τέλος θανάτοιο κιχείη.’</l>
    <l>τὸν δ' αὖτ' Ἀντίνοος προσέφη, Εὐπείθεος υἱός·</l>
    <l>‘ἔσθι' ἕκηλος, ξεῖνε, καθήμενος, ἢ ἄπιθ' ἄλλῃ,</l>
    <l>μή σε νέοι διὰ δώματ' ἐρύσσωσ', οἷ' ἀγορεύεις,</l>
    <l>ἢ ποδὸς ἢ καὶ χειρός, ἀποδρύψωσι δὲ πάντα.’</l>
    <l>ὣς ἔφαθ', οἱ δ' ἄρα πάντες ὑπερφιάλως νεμέσησαν·</l>
    <l>ὧδε δέ τις εἴπεσκε νέων ὑπερηνορεόντων·</l>
    <l>‘Ἀντίνο', οὐ μὲν κάλ' ἔβαλες δύστηνον ἀλήτην.</l>
    <l>οὐλόμεν', εἰ δή πού τις ἐπουράνιος θεός ἐστι·</l>
    <l>καί τε θεοὶ ξείνοισιν ἐοικότες ἀλλοδαποῖσι,</l>
    <l>παντοῖοι τελέθοντες, ἐπιστρωφῶσι πόληας,</l>
    <l>ἀνθρώπων ὕβριν τε καὶ εὐνομίην ἐφορῶντες.’</l>
    <l>ὣς ἄρ' ἔφαν μνηστῆρες, ὁ δ' οὐκ ἐμπάζετο μύθων.</l>
    <l>Τηλέμαχος δ' ἐν μὲν κραδίῃ μέγα πένθος ἄεξε</l>
    <l>βλημένου, οὐδ' ἄρα δάκρυ χαμαὶ βάλεν ἐκ βλεφάροιϊν,</l>
    <l>ἀλλ' ἀκέων κίνησε κάρη, κακὰ βυσσοδομεύων.</l>
    <l>τοῦ δ' ὡς οὖν ἤκουσε περίφρων Πηνελόπεια</l>
    <l>βλημένου ἐν μεγάρῳ, μετ' ἄρα δμῳῇσιν ἔειπεν·</l>
    <l>‘αἴθ' οὕτως αὐτόν σε βάλοι κλυτότοξος Ἀπόλλων.’</l>
    <l>τὴν δ' αὖτ' Εὐρυνόμη ταμίη πρὸς μῦθον ἔειπεν·</l>
    <l>‘εἰ γὰρ ἐπ' ἀρῇσιν τέλος ἡμετέρῃσι γένοιτο·</l>
    <l>οὐκ ἄν τις τούτων γε ἐΰθρονον Ἠῶ ἵκοιτο.’</l>
    <l>τὴν δ' αὖτε προσέειπε περίφρων Πηνελόπεια·</l>
    <l>‘μαῖ', ἐχθροὶ μὲν πάντες, ἐπεὶ κακὰ μηχανόωνται·</l>
    <l>Ἀντίνοος δὲ μάλιστα μελαίνῃ κηρὶ ἔοικε.</l>
    <l>ξεῖνός τις δύστηνος ἀλητεύει κατὰ δῶμα</l>
    <l>ἀνέρας αἰτίζων· ἀχρημοσύνη γὰρ ἀνώγει·</l>
    <l>ἔνθ' ἄλλοι μὲν πάντες ἐνέπλησάν τ' ἔδοσάν τε,</l>
    <l>οὗτος δὲ θρήνυι πρυμνὸν βάλε δεξιὸν ὦμον.’</l>
    <l>ἡ μὲν ἄρ' ὣς ἀγόρευε μετὰ δμῳῇσι γυναιξὶν</l>
    <l>ἡμένη ἐν θαλάμῳ· ὁ δ' ἐδείπνει δῖος Ὀδυσσεύς.</l>
    <l>ἡ δ' ἐπὶ οἷ καλέσασα προσηύδα δῖον ὑφορβόν·</l>
    <l>‘ἔρχεο, δῖ' Εὔμαιε, κιὼν τὸν ξεῖνον ἄνωχθι</l>
    <l>ἐλθέμεν, ὄφρα τί μιν προσπτύξομαι ἠδ' ἐρέωμαι,</l>
    <l>εἴ που Ὀδυσσῆος ταλασίφρονος ἠὲ πέπυσται</l>
    <l>ἢ ἴδεν ὀφθαλμοῖσι· πολυπλάγκτῳ γὰρ ἔοικε.’</l>
    <l>τὴν δ' ἀπαμειβόμενος προσέφης, Εὔμαιε συβῶτα·</l>
    <l>‘εἰ γάρ τοι, βασίλεια, σιωπήσειαν Ἀχαιοί·</l>
    <l>οἷ' ὅ γε μυθεῖται, θέλγοιτό κέ τοι φίλον ἦτορ.</l>
    <l>τρεῖς γὰρ δή μιν νύκτας ἔχον, τρία δ' ἤματ' ἔρυξα</l>
    <l>ἐν κλισίῃ· πρῶτον γὰρ ἔμ' ἵκετο νηὸς ἀποδράς·</l>
    <l>ἀλλ' οὔ πω κακότητα διήνυσεν ἣν ἀγορεύων.</l>
    <l>ὡς δ' ὅτ' ἀοιδὸν ἀνὴρ ποτιδέρκεται, ὅς τε θεῶν ἒξ</l>
    <l>ἀείδῃ δεδαὼς ἔπε' ἱμερόεντα βροτοῖσι,</l>
    <l>τοῦ δ' ἄμοτον μεμάασιν ἀκουέμεν, ὁππότ' ἀείδῃ·</l>
    <l>ὣς ἐμὲ κεῖνος ἔθελγε παρήμενος ἐν μεγάροισι.</l>
    <l>φησὶ δ' Ὀδυσσῆος ξεῖνος πατρώϊος εἶναι,</l>
    <l>Κρήτῃ ναιετάων, ὅθι Μίνωος γένος ἐστίν.</l>
    <l>ἔνθεν δὴ νῦν δεῦρο τόδ' ἵκετο πήματα πάσχων</l>
    <l>προπροκυλινδόμενος· στεῦται δ' Ὀδυσῆος ἀκοῦσαι</l>
    <l>ἀγχοῦ, Θεσπρωτῶν ἀνδρῶν ἐν πίονι δήμῳ,</l>
    <l>ζωοῦ· πολλὰ δ' ἄγει κειμήλια ὅνδε δόμονδε.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘ἔρχεο, δεῦρο κάλεσσον, ἵν' ἀντίον αὐτὸς ἐνίσπῃ.</l>
    <l>οὗτοι δ' ἠὲ θύρῃσι καθήμενοι ἑψιαάσθων</l>
    <l>ἢ αὐτοῦ κατὰ δώματ', ἐπεί σφισι θυμὸς ἐΰφρων.</l>
    <l>αὐτῶν μὲν γὰρ κτήματ' ἀκήρατα κεῖτ' ἐνὶ οἴκῳ,</l>
    <l>σῖτος καὶ μέθυ ἡδύ· τὰ μέν τ' οἰκῆες ἔδουσιν,</l>
    <l>οἱ δ' εἰς ἡμετέρου πωλεύμενοι ἤματα πάντα,</l>
    <l>βοῦς ἱερεύοντες καὶ ὄϊς καὶ πίονας αἶγας,</l>
    <l>εἰλαπινάζουσιν πίνουσί τε αἴθοπα οἶνον</l>
    <l>μαψιδίως· τὰ δὲ πολλὰ κατάνεται· οὐ γὰρ ἔπ' ἀνήρ,</l>
    <l>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.</l>
    <l>εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν,</l>
    <l>αἶψά κε σὺν ᾧ παιδὶ βίας ἀποτείσεται ἀνδρῶν.’</l>
    <l>ὣς φάτο, Τηλέμαχος δὲ μέγ' ἔπταρεν, ἀμφὶ δὲ δῶμα</l>
    <l>σμερδαλέον κονάβησε· γέλασσε δὲ Πηνελόπεια,</l>
    <l>αἶψα δ' ἄρ' Εὔμαιον ἔπεα πτερόεντα προσηύδα·</l>
    <l>‘ἔρχεό μοι, τὸν ξεῖνον ἐναντίον ὧδε κάλεσσον.</l>
    <l>οὐχ ὁράᾳς, ὅ μοι υἱὸς ἐπέπταρε πᾶσιν ἔπεσσι;</l>
    <l>τῶ κε καὶ οὐκ ἀτελὴς θάνατος μνηστῆρσι γένοιτο</l>
    <l>πᾶσι μάλ', οὐδέ κέ τις θάνατον καὶ κῆρας ἀλύξει.</l>
    <l>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν·</l>
    <l>αἴ κ' αὐτὸν γνώω νημερτέα πάντ' ἐνέποντα,</l>
    <l>ἕσσω μιν χλαῖνάν τε χιτῶνά τε, εἵματα καλά.’</l>
    <l>ὣς φάτο, βῆ δὲ συφορβός, ἐπεὶ τὸν μῦθον ἄκουσεν,</l>
    <l>ἀγχοῦ δ' ἱστάμενος ἔπεα πτερόεντα προσηύδα·</l>
    <l>‘ξεῖνε πάτερ, καλέει σε περίφρων Πηνελόπεια,</l>
    <l>μήτηρ Τηλεμάχοιο· μεταλλῆσαί τί ἑ θυμὸς</l>
    <l>ἀμφὶ πόσει κέλεται, καὶ κήδεά περ πεπαθυίῃ.</l>
    <l>εἰ δέ κέ σε γνώῃ νημερτέα πάντ' ἐνέποντα,</l>
    <l>ἕσσει σε χλαῖνάν τε χιτῶνά τε, τῶν σὺ μάλιστα</l>
    <l>χρηΐζεις· σῖτον δὲ καὶ αἰτίζων κατὰ δῆμον</l>
    <l>γαστέρα βοσκήσεις· δώσει δέ τοι ὅς κ' ἐθέλῃσι.’</l>
    <l>τὸν δ' αὖτε προσέειπε πολύτλας δῖος Ὀδυσσεύς·</l>
    <l>‘Εὔμαι', αἶψά κ' ἐγὼ νημερτέα πάντ' ἐνέποιμι</l>
    <l>κούρῃ Ἰκαρίοιο, περίφρονι Πηνελοπείῃ·</l>
    <l>οἶδα γὰρ εὖ περὶ κείνου, ὁμὴν δ' ἀνεδέγμεθ' ὀϊζύν.</l>
    <l>ἀλλὰ μνηστήρων χαλεπῶν ὑποδείδι' ὅμιλον,</l>
    <l>τῶν ὕβρις τε βίη τε σιδήρεον οὐρανὸν ἵκει.</l>
    <l>καὶ γὰρ νῦν, ὅτε μ' οὗτος ἀνὴρ κατὰ δῶμα κιόντα</l>
    <l>οὔ τι κακὸν ῥέξαντα βαλὼν ὀδύνῃσιν ἔδωκεν,</l>
    <l>οὔτε τι Τηλέμαχος τό γ' ἐπήρκεσεν οὔτε τις ἄλλος.</l>
    <l>τῶ νῦν Πηνελόπειαν ἐνὶ μεγάροισιν ἄνωχθι</l>
    <l>μεῖναι, ἐπειγομένην περ, ἐς ἠέλιον καταδύντα·</l>
    <l>καὶ τότε μ' εἰρέσθω πόσιος πέρι νόστιμον ἦμαρ</l>
    <l>ἀσσοτέρω καθίσασα παραὶ πυρί· εἵματα γάρ τοι</l>
    <l>λύγρ' ἔχω· οἶσθα καὶ αὐτός, ἐπεί σε πρῶθ' ἱκέτευσα.’</l>
    <l>ὣς φάτο, βῆ δὲ συφορβός, ἐπεὶ τὸν μῦθον ἄκουσε.</l>
    <l>τὸν δ' ὑπὲρ οὐδοῦ βάντα προσηύδα Πηνελόπεια·</l>
    <l>‘οὐ σύ γ' ἄγεις, Εὔμαιε; τί τοῦτ' ἐνόησεν ἀλήτης;</l>
    <l>ἤ τινά που δείσας ἐξαίσιον ἦε καὶ ἄλλως</l>
    <l>αἰδεῖται κατὰ δῶμα; κακὸς δ' αἰδοῖος ἀλήτης.’</l>
    <l>τὴν δ' ἀπαμειβόμενος προσέφης, Εὔμαιε συβῶτα·</l>
    <l>‘μυθεῖται κατὰ μοῖραν, ἅ πέρ κ' οἴοιτο καὶ ἄλλος,</l>
    <l>ὕβριν ἀλυσκάζων ἀνδρῶν ὑπερηνορεόντων·</l>
    <l>ἀλλά σε μεῖναι ἄνωγεν ἐς ἠέλιον καταδύντα.</l>
    <l>καὶ δὲ σοὶ ὧδ' αὐτῇ πολὺ κάλλιον, ὦ βασίλεια,</l>
    <l>οἴην πρὸς ξεῖνον φάσθαι ἔπος ἠδ' ἐπακοῦσαι.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘οὐκ ἄφρων ὁ ξεῖνος ὀΐεται, ὥς περ ἂν εἴη·</l>
    <l>οὐ γάρ πώ τινες ὧδε καταθνητῶν ἀνθρώπων</l>
    <l>ἀνέρες ὑβρίζοντες ἀτάσθαλα μηχανόωνται.’</l>
    <l>ἡ μὲν ἄρ' ὣς ἀγόρευεν, ὁ δ' ᾤχετο δῖος ὑφορβὸς</l>
    <l>μνηστήρων ἐς ὅμιλον, ἐπεὶ διεπέφραδε πάντα.</l>
    <l>αἶψα δὲ Τηλέμαχον ἔπεα πτερόεντα προσηύδα,</l>
    <l>ἄγχι σχὼν κεφαλήν, ἵνα μὴ πευθοίαθ' οἱ ἄλλοι·</l>
    <l>‘ὦ φίλ', ἐγὼ μὲν ἄπειμι σύας καὶ κεῖνα φυλάξων,</l>
    <l>σὸν καὶ ἐμὸν βίοτον· σοὶ δ' ἐνθάδε πάντα μελόντων.</l>
    <l>αὐτὸν μὲν σὲ πρῶτα σάω, καὶ φράζεο θυμῷ,</l>
    <l>μή τι πάθῃς· πολλοὶ δὲ κακὰ φρονέουσιν Ἀχαιῶν,</l>
    <l>τοὺς Ζεὺς ἐξολέσειε πρὶν ἥμιν πῆμα γενέσθαι.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ἔσσεται οὕτως, ἄττα· σὺ δ' ἔρχεο δειελιήσας·</l>
    <l>ἠῶθεν δ' ἰέναι καὶ ἄγειν ἱερήϊα καλά.</l>
    <l>αὐτὰρ ἐμοὶ τάδε πάντα καὶ ἀθανάτοισι μελήσει.’</l>
    <l>ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου.</l>
    <l>πλησάμενος δ' ἄρα θυμὸν ἐδητύος ἠδὲ ποτῆτος</l>
    <l>βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε</l>
    <l>πλεῖον δαιτυμόνων· οἱ δ' ὀρχηστυῖ καὶ ἀοιδῇ</l>
    <l>τέρποντ'· ἤδη γὰρ καὶ ἐπήλυθε δείελον ἦμαρ.</l>
  </verse>
  <chapter label="Ῥαψωδία σ">Ῥαψωδία σ</chapter>
  <verse ln="1">
    <l>Ἦλθε δ' ἐπὶ πτωχὸς πανδήμιος, ὃς κατὰ ἄστυ</l>
    <l>πτωχεύεσκ' Ἰθάκης, μετὰ δ' ἔπρεπε γαστέρι μάργῃ</l>
    <l>ἀζηχὲς φαγέμεν καὶ πιέμεν· οὐδέ οἱ ἦν ἲς</l>
    <l>οὐδὲ βίη, εἶδος δὲ μάλα μέγας ἦν ὁράασθαι.</l>
    <l>Ἀρναῖος δ' ὄνομ' ἔσκε· τὸ γὰρ θέτο πότνια μήτηρ</l>
    <l>ἐκ γενετῆς· Ἶρον δὲ νέοι κίκλησκον ἅπαντες,</l>
    <l>οὕνεκ' ἀπαγγέλλεσκε κιών, ὅτε πού τις ἀνώγοι.</l>
    <l>ὅς ῥ' ἐλθὼν Ὀδυσῆα διώκετο οἷο δόμοιο,</l>
    <l>καί μιν νεικείων ἔπεα πτερόεντα προσηύδα·</l>
    <l>‘εἶκε, γέρον, προθύρου, μὴ δὴ τάχα καὶ ποδὸς ἕλκῃ.</l>
    <l>οὐκ ἀΐεις, ὅτι δή μοι ἐπιλλίζουσιν ἅπαντες,</l>
    <l>ἑλκέμεναι δὲ κέλονται; ἐγὼ δ' αἰσχύνομαι ἔμπης.</l>
    <l>ἀλλ' ἄνα, μὴ τάχα νῶϊν ἔρις καὶ χερσὶ γένηται.’</l>
    <l>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς·</l>
    <l>‘δαιμόνι', οὔτε τί σε ῥέζω κακὸν οὔτ' ἀγορεύω,</l>
    <l>οὔτε τινὰ φθονέω δόμεναι καὶ πόλλ' ἀνελόντα.</l>
    <l>οὐδὸς δ' ἀμφοτέρους ὅδε χείσεται, οὐδέ τί σε χρὴ</l>
    <l>ἀλλοτρίων φθονέειν· δοκέεις δέ μοι εἶναι ἀλήτης</l>
    <l>ὥς περ ἐγών, ὄλβον δὲ θεοὶ μέλλουσιν ὀπάζειν.</l>
    <l>χερσὶ δὲ μή τι λίην προκαλίζεο, μή με χολώσῃς,</l>
    <l>μή σε γέρων περ ἐὼν στῆθος καὶ χείλεα φύρσω</l>
    <l>αἵματος· ἡσυχίη δ' ἂν ἐμοὶ καὶ μᾶλλον ἔτ' εἴη</l>
    <l>αὔριον· οὐ μὲν γάρ τί σ' ὑποστρέψεσθαι ὀΐω</l>
    <l>δεύτερον ἐς μέγαρον Λαερτιάδεω Ὀδυσῆος.’</l>
    <l>τὸν δὲ χολωσάμενος προσεφώνεεν Ἶρος ἀλήτης·</l>
    <l>‘ὢ πόποι, ὡς ὁ μολοβρὸς ἐπιτροχάδην ἀγορεύει,</l>
    <l>γρηῒ καμινοῖ ἶσος· ὃν ἂν κακὰ μητισαίμην</l>
    <l>κόπτων ἀμφοτέρῃσι, χαμαὶ δέ κε πάντας ὀδόντας</l>
    <l>γναθμῶν ἐξελάσαιμι συὸς ὣς ληϊβοτείρης.</l>
    <l>ζῶσαι νῦν, ἵνα πάντες ἐπιγνώωσι καὶ οἵδε</l>
    <l>μαρναμένους· πῶς δ' ἂν σὺ νεωτέρῳ ἀνδρὶ μάχοιο;’</l>
    <l>ὣς οἱ μὲν προπάροιθε θυράων ὑψηλάων</l>
    <l>οὐδοῦ ἔπι ξεστοῦ πανθυμαδὸν ὀκριόωντο.</l>
    <l>τοῖϊν δὲ ξυνέηχ' ἱερὸν μένος Ἀντινόοιο,</l>
    <l>ἡδὺ δ' ἄρ' ἐκγελάσας μετεφώνει μνηστήρεσσιν·</l>
    <l>‘ὦ φίλοι, οὐ μέν πώ τι πάρος τοιοῦτον ἐτύχθη,</l>
    <l>οἵην τερπωλὴν θεὸς ἤγαγεν ἐς τόδε δῶμα·</l>
    <l>ὁ ξεῖνός τε καὶ Ἶρος ἐρίζετον ἀλλήλοιϊν</l>
    <l>χερσὶ μαχέσσασθαι· ἀλλὰ ξυνελάσσομεν ὦκα.’</l>
    <l>ὣς ἔφαθ', οἱ δ' ἄρα πάντες ἀνήϊξαν γελόωντες,</l>
    <l>ἀμφὶ δ' ἄρα πτωχοὺς κακοείμονας ἠγερέθοντο.</l>
    <l>τοῖσιν δ' Ἀντίνοος μετέφη, Εὐπείθεος υἱός·</l>
    <l>‘κέκλυτέ μευ, μνηστῆρες ἀγήνορες, ὄφρα τι εἴπω.</l>
    <l>γαστέρες αἵδ' αἰγῶν κέατ' ἐν πυρί, τὰς ἐπὶ δόρπῳ</l>
    <l>κατθέμεθα κνίσης τε καὶ αἵματος ἐμπλήσαντες.</l>
    <l>ὁππότερος δέ κε νικήσῃ κρείσσων τε γένηται,</l>
    <l>τάων ἥν κ' ἐθέλῃσιν ἀναστὰς αὐτὸς ἑλέσθω·</l>
    <l>αἰεὶ δ' αὖθ' ἥμιν μεταδαίσεται, οὐδέ τιν' ἄλλον</l>
    <l>πτωχὸν ἔσω μίσγεσθαι ἐάσομεν αἰτήσοντα.’</l>
    <l>ὣς ἔφατ' Ἀντίνοος, τοῖσιν δ' ἐπιήνδανε μῦθος.</l>
    <l>τοῖς δὲ δολοφρονέων μετέφη πολύμητις Ὀδυσσεύς·</l>
    <l>‘ὦ φίλοι, οὔ πως ἔστι νεωτέρῳ ἀνδρὶ μάχεσθαι</l>
    <l>ἄνδρα γέροντα δύῃ ἀρημένον· ἀλλά με γαστὴρ</l>
    <l>ὀτρύνει κακοεργός, ἵνα πληγῇσι δαμείω.</l>
    <l>ἀλλ' ἄγε νῦν μοι πάντες ὀμόσσατε καρτερὸν ὅρκον,</l>
    <l>μή τις ἐπ' Ἴρῳ ἦρα φέρων ἐμὲ χειρὶ βαρείῃ</l>
    <l>πλήξῃ ἀτασθάλλων, τούτῳ δέ με ἶφι δαμάσσῃ.’</l>
    <l>ὣς ἔφαθ', οἱ δ' ἄρα πάντες ἐπώμνυον, ὡς ἐκέλευεν.</l>
    <l>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον,</l>
    <l>τοῖς δ' αὖτις μετέειφ' ἱερὴ ἲς Τηλεμάχοιο·</l>
    <l>‘ξεῖν', εἴ σ' ὀτρύνει κραδίη καὶ θυμὸς ἀγήνωρ</l>
    <l>τοῦτον ἀλέξασθαι, τῶν δ' ἄλλων μή τιν' Ἀχαιῶν</l>
    <l>δείδιθ', ἐπεὶ πλεόνεσσι μαχήσεται ὅς κέ σε θείνῃ.</l>
    <l>ξεινοδόκος μὲν ἐγών, ἐπὶ δ' αἰνεῖτον βασιλῆες,</l>
    <l>Εὐρύμαχός τε καὶ Ἀντίνοος, πεπνυμένω ἄμφω.’</l>
    <l>ὣς ἔφαθ', οἱ δ' ἄρα πάντες ἐπῄνεον. αὐτὰρ Ὀδυσσεὺς</l>
    <l>ζώσατο μὲν ῥάκεσιν περὶ μήδεα, φαῖνε δὲ μηροὺς</l>
    <l>καλούς τε μεγάλους τε, φάνεν δέ οἱ εὐρέες ὦμοι</l>
    <l>στήθεά τε στιβαροί τε βραχίονες· αὐτὰρ Ἀθήνη</l>
    <l>ἄγχι παρισταμένη μέλε' ἤλδανε ποιμένι λαῶν.</l>
    <l>μνηστῆρες δ' ἄρα πάντες ὑπερφιάλως ἀγάσαντο·</l>
    <l>ὧδε δέ τις εἴπεσκεν ἰδὼν ἐς πλησίον ἄλλον·</l>
    <l>‘ἦ τάχα Ἶρος Ἄϊρος ἐπίσπαστον κακὸν ἕξει,</l>
    <l>οἵην ἐκ ῥακέων ὁ γέρων ἐπιγουνίδα φαίνει.’</l>
    <l>ὣς ἄρ' ἔφαν, Ἴρῳ δὲ κακῶς ὠρίνετο θυμός.</l>
    <l>ἀλλὰ καὶ ὧς δρηστῆρες ἄγον ζώσαντες ἀνάγκῃ</l>
    <l>δειδιότα· σάρκες δὲ περιτρομέοντο μέλεσσιν.</l>
    <l>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε·</l>
    <l>‘νῦν μὲν μήτ' εἴης, βουγάϊε, μήτε γένοιο,</l>
    <l>εἰ δὴ τοῦτόν γε τρομέεις καὶ δείδιας αἰνῶς,</l>
    <l>ἄνδρα γέροντα δύῃ ἀρημένον, ἥ μιν ἱκάνει.</l>
    <l>ἀλλ' ἔκ τοι ἐρέω, τὸ δὲ καὶ τετελεσμένον ἔσται·</l>
    <l>αἴ κέν σ' οὗτος νικήσῃ κρείσσων τε γένηται,</l>
    <l>πέμψω σ' ἤπειρόνδε, βαλὼν ἐν νηῒ μελαίνῃ,</l>
    <l>εἰς Ἔχετον βασιλῆα, βροτῶν δηλήμονα πάντων,</l>
    <l>ὅς κ' ἀπὸ ῥῖνα τάμῃσι καὶ οὔατα νηλέϊ χαλκῷ</l>
    <l>μήδεά τ' ἐξερύσας δώῃ κυσὶν ὠμὰ δάσασθαι.’</l>
    <l>ὣς φάτο, τῷ δ' ἔτι μᾶλλον ὑπὸ τρόμος ἤλυθε γυῖα.</l>
    <l>ἐς μέσσον δ' ἄναγον· τὼ δ' ἄμφω χεῖρας ἀνέσχον.</l>
    <l>δὴ τότε μερμήριξε πολύτλας δῖος Ὀδυσσεύς,</l>
    <l>ἢ ἐλάσει' ὥς μιν ψυχὴ λίποι αὖθι πεσόντα,</l>
    <l>ἦέ μιν ἦκ' ἐλάσειε τανύσσειέν τ' ἐπὶ γαίῃ.</l>
    <l>ὧδε δέ οἱ φρονέοντι δοάσσατο κέρδιον εἶναι,</l>
    <l>ἦκ' ἐλάσαι, ἵνα μή μιν ἐπιφρασσαίατ' Ἀχαιοί.</l>
    <l>δὴ τότ' ἀνασχομένω ὁ μὲν ἤλασε δεξιὸν ὦμον</l>
    <l>Ἶρος, ὁ δ' αὐχέν' ἔλασσεν ὑπ' οὔατος, ὀστέα δ' εἴσω</l>
    <l>ἔθλασεν· αὐτίκα δ' ἦλθεν ἀνὰ στόμα φοίνιον αἷμα,</l>
    <l>κὰδ δ' ἔπεσ' ἐν κονίῃσι μακών, σὺν δ' ἤλασ' ὀδόντας</l>
    <l>λακτίζων ποσὶ γαῖαν· ἀτὰρ μνηστῆρες ἀγαυοὶ</l>
    <l>χεῖρας ἀνασχόμενοι γέλῳ ἔκθανον. αὐτὰρ Ὀδυσσεὺς</l>
    <l>ἕλκε διὲκ προθύροιο λαβὼν ποδός, ὄφρ' ἵκετ' αὐλὴν</l>
    <l>αἰθούσης τε θύρας· καί μιν ποτὶ ἑρκίον αὐλῆς</l>
    <l>εἷσεν ἀνακλίνας, σκῆπτρον δέ οἱ ἔμβαλε χειρί,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ἐνταυθοῖ νῦν ἧσο κύνας τε σύας τ' ἀπερύκων,</l>
    <l>μηδὲ σύ γε ξείνων καὶ πτωχῶν κοίρανος εἶναι</l>
    <l>λυγρὸς ἐών, μή πού τι κακὸν καὶ μεῖζον ἐπαύρῃ.’</l>
    <l>ἦ ῥα, καὶ ἀμφ' ὤμοισιν ἀεικέα βάλλετο πήρην,</l>
    <l>πυκνὰ ῥωγαλέην, ἐν δὲ στρόφος ἦεν ἀορτήρ.</l>
    <l>ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο· τοὶ δ' ἴσαν εἴσω</l>
    <l>ἡδὺ γελώοντες καὶ δεικανόωντ' ἐπέεσσι·</l>
    <l>‘Ζεύς τοι δοίη, ξεῖνε, καὶ ἀθάνατοι θεοὶ ἄλλοι,</l>
    <l>ὅττι μάλιστ' ἐθέλεις καί τοι φίλον ἔπλετο θυμῷ,</l>
    <l>ὃς τοῦτον τὸν ἄναλτον ἀλητεύειν ἀπέπαυσας</l>
    <l>ἐν δήμῳ· τάχα γάρ μιν ἀνάξομεν ἤπειρόνδε</l>
    <l>εἰς Ἔχετον βασιλῆα, βροτῶν δηλήμονα πάντων.’</l>
    <l>ὣς ἄρ' ἔφαν, χαῖρεν δὲ κλεηδόνι δῖος Ὀδυσσεύς.</l>
    <l>Ἀντίνοος δ' ἄρα οἱ μεγάλην παρὰ γαστέρα θῆκεν,</l>
    <l>ἐμπλείην κνίσης τε καὶ αἵματος· Ἀμφίνομος δὲ</l>
    <l>ἄρτους ἐκ κανέοιο δύω παρέθηκεν ἀείρας</l>
    <l>καὶ δέπαϊ χρυσέῳ δειδίσκετο φώνησέν τε·</l>
    <l>‘χαῖρε, πάτερ ὦ ξεῖνε· γένοιτό τοι ἔς περ ὀπίσσω</l>
    <l>ὄλβος· ἀτὰρ μὲν νῦν γε κακοῖσ' ἔχεαι πολέεσσι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Ἀμφίνομ', ἦ μάλα μοι δοκέεις πεπνυμένος εἶναι·</l>
    <l>τοίου γὰρ καὶ πατρός, ἐπεὶ κλέος ἐσθλὸν ἄκουον</l>
    <l>Νῖσον Δουλιχιῆα ἐΰν τ' ἔμεν ἀφνειόν τε·</l>
    <l>τοῦ σ' ἔκ φασι γενέσθαι, ἐπητῇ δ' ἀνδρὶ ἔοικας.</l>
    <l>τοὔνεκά τοι ἐρέω, σὺ δὲ σύνθεο καί μευ ἄκουσον·</l>
    <l>οὐδὲν ἀκιδνότερον γαῖα τρέφει ἀνθρώποιο</l>
    <l>πάντων, ὅσσα τε γαῖαν ἔπι πνείει τε καὶ ἕρπει.</l>
    <l>οὐ μὲν γάρ ποτέ φησι κακὸν πείσεσθαι ὀπίσσω,</l>
    <l>ὄφρ' ἀρετὴν παρέχωσι θεοὶ καὶ γούνατ' ὀρώρῃ·</l>
    <l>ἀλλ' ὅτε δὴ καὶ λυγρὰ θεοὶ μάκαρες τελέωσι,</l>
    <l>καὶ τὰ φέρει ἀεκαζόμενος τετληότι θυμῷ.</l>
    <l>τοῖος γὰρ νόος ἐστὶν ἐπιχθονίων ἀνθρώπων,</l>
    <l>οἷον ἐπ' ἦμαρ ἄγῃσι πατὴρ ἀνδρῶν τε θεῶν τε.</l>
    <l>καὶ γὰρ ἐγώ ποτ' ἔμελλον ἐν ἀνδράσιν ὄλβιος εἶναι,</l>
    <l>πολλὰ δ' ἀτάσθαλ' ἔρεξα βίῃ καὶ κάρτεϊ εἴκων,</l>
    <l>πατρί τ' ἐμῷ πίσυνος καὶ ἐμοῖσι κασιγνήτοισι.</l>
    <l>τῶ μή τίς ποτε πάμπαν ἀνὴρ ἀθεμίστιος εἴη,</l>
    <l>ἀλλ' ὅ γε σιγῇ δῶρα θεῶν ἔχοι, ὅττι διδοῖεν.</l>
    <l>οἷ' ὁρόω μνηστῆρας ἀτάσθαλα μηχανόωντας,</l>
    <l>κτήματα κείροντας καὶ ἀτιμάζοντας ἄκοιτιν</l>
    <l>ἀνδρός, ὃν οὐκέτι φημὶ φίλων καὶ πατρίδος αἴης</l>
    <l>δηρὸν ἀπέσσεσθαι· μάλα δὲ σχεδόν. ἀλλά σε δαίμων</l>
    <l>οἴκαδ' ὑπεξαγάγοι, μηδ' ἀντιάσειας ἐκείνῳ,</l>
    <l>ὁππότε νοστήσειε φίλην ἐς πατρίδα γαῖαν·</l>
    <l>οὐ γὰρ ἀναιμωτί γε διακρινέεσθαι ὀΐω</l>
    <l>μνηστῆρας καὶ κεῖνον, ἐπεί κε μέλαθρον ὑπέλθῃ.’</l>
    <l>ὣς φάτο, καὶ σπείσας ἔπιεν μελιηδέα οἶνον,</l>
    <l>ἂψ δ' ἐν χερσὶν ἔθηκε δέπας κοσμήτορι λαῶν.</l>
    <l>αὐτὰρ ὁ βῆ κατὰ δῶμα φίλον τετιημένος ἦτορ,</l>
    <l>νευστάζων κεφαλῇ· δὴ γὰρ κακὸν ὄσσετο θυμῷ.</l>
    <l>ἀλλ' οὐδ' ὧς φύγε κῆρα· πέδησε δὲ καὶ τὸν Ἀθήνη</l>
    <l>Τηλεμάχου ὑπὸ χερσὶ καὶ ἔγχεϊ ἶφι δαμῆναι.</l>
    <l>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη.</l>
    <l>τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη,</l>
    <l>κούρῃ Ἰκαρίοιο, περίφρονι Πηνελοπείῃ,</l>
    <l>μνηστήρεσσι φανῆναι, ὅπως πετάσειε μάλιστα</l>
    <l>θυμὸν μνηστήρων ἰδὲ τιμήεσσα γένοιτο</l>
    <l>μᾶλλον πρὸς πόσιός τε καὶ υἱέος ἢ πάρος ἦεν.</l>
    <l>ἀχρεῖον δ' ἐγέλασσεν ἔπος τ' ἔφατ' ἔκ τ' ὀνόμαζεν·</l>
    <l>‘Εὐρυνόμη, θυμός μοι ἐέλδεται, οὔ τι πάρος γε,</l>
    <l>μνηστήρεσσι φανῆναι, ἀπεχθομένοισί περ ἔμπης·</l>
    <l>παιδὶ δέ κεν εἴποιμι ἔπος, τό κε κέρδιον εἴη,</l>
    <l>μὴ πάντα μνηστῆρσιν ὑπερφιάλοισιν ὁμιλεῖν,</l>
    <l>οἵ τ' εὖ μὲν βάζουσι, κακῶς δ' ὄπιθεν φρονέουσι.’</l>
    <l>τὴν δ' αὖτ' Εὐρυνόμη ταμίη πρὸς μῦθον ἔειπε·</l>
    <l>‘ναὶ δὴ ταῦτά γε πάντα, τέκος, κατὰ μοῖραν ἔειπες.</l>
    <l>ἀλλ' ἴθι καὶ σῷ παιδὶ ἔπος φάο μηδ' ἐπίκευθε,</l>
    <l>χρῶτ' ἀπονιψαμένη καὶ ἐπιχρίσασα παρειάς,</l>
    <l>μηδ' οὕτω δακρύοισι πεφυρμένη ἀμφὶ πρόσωπα</l>
    <l>ἔρχευ, ἐπεὶ κάκιον πενθήμεναι ἄκριτον αἰεί.</l>
    <l>ἤδη μὲν γάρ τοι παῖς τηλίκος, ὃν σὺ μάλιστα</l>
    <l>ἠρῶ ἀθανάτοισι γενειήσαντα ἰδέσθαι.’</l>
    <l>τὴν δ' αὖτε προσέειπε περίφρων Πηνελόπεια·</l>
    <l>‘Εὐρυνόμη, μὴ ταῦτα παραύδα, κηδομένη περ,</l>
    <l>χρῶτ' ἀπονίπτεσθαι καὶ ἐπιχρίεσθαι ἀλοιφῇ·</l>
    <l>ἀγλαΐην γὰρ ἐμοί γε θεοί, τοὶ Ὄλυμπον ἔχουσιν,</l>
    <l>ὤλεσαν, ἐξ οὗ κεῖνος ἔβη κοίλῃσ' ἐνὶ νηυσίν.</l>
    <l>ἀλλά μοι Αὐτονόην τε καὶ Ἱπποδάμειαν ἄνωχθι</l>
    <l>ἐλθέμεν, ὄφρα κέ μοι παρστήετον ἐν μεγάροισιν·</l>
    <l>οἴη δ' οὐ κεῖσ' εἶμι μετ' ἀνέρας· αἰδέομαι γάρ.’</l>
    <l>ὣς ἄρ' ἔφη, γρηῢς δὲ διὲκ μεγάροιο βεβήκει</l>
    <l>ἀγγελέουσα γυναιξὶ καὶ ὀτρυνέουσα νέεσθαι.</l>
    <l>ἔνθ' αὖτ' ἄλλ' ἐνόησε θεὰ γλαυκῶπις Ἀθήνη·</l>
    <l>κούρῃ Ἰκαρίοιο κατὰ γλυκὺν ὕπνον ἔχευεν,</l>
    <l>εὗδε δ' ἀνακλινθεῖσα, λύθεν δέ οἱ ἅψεα πάντα</l>
    <l>αὐτοῦ ἐνὶ κλιντῆρι· τέως δ' ἄρα δῖα θεάων</l>
    <l>ἄμβροτα δῶρα δίδου, ἵνα θηησαίατ' Ἀχαιοί.</l>
    <l>κάλλεϊ μέν οἱ πρῶτα προσώπατα καλὰ κάθηρεν</l>
    <l>ἀμβροσίῳ, οἵῳ περ ἐϋστέφανος Κυθέρεια</l>
    <l>χρίεται, εὖτ' ἂν ἴῃ Χαρίτων χορὸν ἱμερόεντα·</l>
    <l>καί μιν μακροτέρην καὶ πάσσονα θῆκεν ἰδέσθαι,</l>
    <l>λευκοτέρην δ' ἄρα μιν θῆκε πριστοῦ ἐλέφαντος.</l>
    <l>ἡ μὲν ἄρ' ὣς ἕρξασ' ἀπεβήσετο δῖα θεάων·</l>
    <l>ἦλθον δ' ἀμφίπολοι λευκώλενοι ἐκ μεγάροιο</l>
    <l>φθόγγῳ ἐπερχόμεναι· τὴν δὲ γλυκὺς ὕπνος ἀνῆκε,</l>
    <l>καί ῥ' ἀπομόρξατο χερσὶ παρειὰς φώνησέν τε·</l>
    <l>‘ἦ με μάλ' αἰνοπαθῆ μαλακὸν περὶ κῶμ' ἐκάλυψεν.</l>
    <l>αἴθε μοι ὣς μαλακὸν θάνατον πόροι Ἄρτεμις ἁγνὴ</l>
    <l>αὐτίκα νῦν, ἵνα μηκέτ' ὀδυρομένη κατὰ θυμὸν</l>
    <l>αἰῶνα φθινύθω, πόσιος ποθέουσα φίλοιο</l>
    <l>παντοίην ἀρετήν, ἐπεὶ ἔξοχος ἦεν Ἀχαιῶν.’</l>
    <l>ὣς φαμένη κατέβαιν' ὑπερώϊα σιγαλόεντα,</l>
    <l>οὐκ οἴη, ἅμα τῇ γε καὶ ἀμφίπολοι δύ' ἕποντο.</l>
    <l>ἡ δ' ὅτε δὴ μνηστῆρας ἀφίκετο δῖα γυναικῶν,</l>
    <l>στῆ ῥα παρὰ σταθμὸν τέγεος πύκα ποιητοῖο</l>
    <l>ἄντα παρειάων σχομένη λιπαρὰ κρήδεμνα·</l>
    <l>ἀμφίπολος δ' ἄρα οἱ κεδνὴ ἑκάτερθε παρέστη.</l>
    <l>τῶν δ' αὐτοῦ λύτο γούνατ', ἔρῳ δ' ἄρα θυμὸν ἔθελχθεν,</l>
    <l>πάντες δ' ἠρήσαντο παραὶ λεχέεσσι κλιθῆναι.</l>
    <l>ἡ δ' αὖ Τηλέμαχον προσεφώνεεν, ὃν φίλον υἱόν·</l>
    <l>‘Τηλέμαχ', οὐκέτι τοι φρένες ἔμπεδοι οὐδὲ νόημα.</l>
    <l>παῖς ἔτ' ἐὼν καὶ μᾶλλον ἐνὶ φρεσὶ κέρδε' ἐνώμας·</l>
    <l>νῦν δ', ὅτε δὴ μέγας ἐσσὶ καὶ ἥβης μέτρον ἱκάνεις,</l>
    <l>καί κέν τις φαίη γόνον ἔμμεναι ὀλβίου ἀνδρὸς</l>
    <l>ἐς μέγεθος καὶ κάλλος ὁρώμενος, ἀλλότριος φώς,</l>
    <l>οὐκέτι τοι φρένες εἰσὶν ἐναίσιμοι οὐδὲ νόημα.</l>
    <l>οἷον δὴ τόδε ἔργον ἐνὶ μεγάροισιν ἐτύχθη,</l>
    <l>ὃς τὸν ξεῖνον ἔασας ἀεικισθήμεναι οὕτω.</l>
    <l>πῶς νῦν, εἴ τι ξεῖνος ἐν ἡμετέροισι δόμοισιν</l>
    <l>ἥμενος ὧδε πάθοι ῥυστακτύος ἐξ ἀλεγεινῆς;</l>
    <l>σοί κ' αἶσχος λώβη τε μετ' ἀνθρώποισι πέλοιτο.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘μῆτερ ἐμή, τὸ μὲν οὔ σε νεμεσσῶμαι κεχολῶσθαι·</l>
    <l>αὐτὰρ ἐγὼ θυμῷ νοέω καὶ οἶδα ἕκαστα,</l>
    <l>ἐσθλά τε καὶ τὰ χέρεια· πάρος δ' ἔτι νήπιος ἦα.</l>
    <l>ἀλλά τοι οὐ δύναμαι πεπνυμένα πάντα νοῆσαι·</l>
    <l>ἐκ γάρ με πλήσσουσι παρήμενοι ἄλλοθεν ἄλλος</l>
    <l>οἵδε κακὰ φρονέοντες, ἐμοὶ δ' οὐκ εἰσὶν ἀρωγοί.</l>
    <l>οὐ μέν τοι ξείνου γε καὶ Ἴρου μῶλος ἐτύχθη</l>
    <l>μνηστήρων ἰότητι, βίῃ δ' ὅ γε φέρτερος ἦεν.</l>
    <l>αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</l>
    <l>οὕτω νῦν μνηστῆρες ἐν ἡμετέροισι δόμοισι</l>
    <l>νεύοιεν κεφαλὰς δεδμημένοι, οἱ μὲν ἐν αὐλῇ,</l>
    <l>οἱ δ' ἔντοσθε δόμοιο, λελῦτο δὲ γυῖα ἑκάστου,</l>
    <l>ὡς νῦν Ἶρος ἐκεῖνος ἐπ' αὐλείῃσι θύρῃσιν</l>
    <l>ἧσται νευστάζων κεφαλῇ, μεθύοντι ἐοικώς,</l>
    <l>οὐδ' ὀρθὸς στῆναι δύναται ποσὶν οὐδὲ νέεσθαι</l>
    <l>οἴκαδ', ὅπῃ οἱ νόστος, ἐπεὶ φίλα γυῖα λέλυνται.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον·</l>
    <l>Εὐρύμαχος δ' ἐπέεσσι προσηύδα Πηνελόπειαν·</l>
    <l>‘κούρη Ἰκαρίοιο, περίφρων Πηνελόπεια,</l>
    <l>εἰ πάντες σε ἴδοιεν ἀν' Ἴασον Ἄργος Ἀχαιοί,</l>
    <l>πλέονές κε μνηστῆρες ἐν ὑμετέροισι δόμοισιν</l>
    <l>ἠῶθεν δαινύατ', ἐπεὶ περίεσσι γυναικῶν</l>
    <l>εἶδός τε μέγεθός τε ἰδὲ φρένας ἔνδον ἐΐσας.’</l>
    <l>τὸν δ' ἠμείβετ' ἔπειτα περίφρων Πηνελόπεια·</l>
    <l>‘Εὐρύμαχ', ἦ τοι ἐμὴν ἀρετὴν εἶδός τε δέμας τε</l>
    <l>ὤλεσαν ἀθάνατοι, ὅτε Ἴλιον εἰσανέβαινον</l>
    <l>Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς.</l>
    <l>εἰ κεῖνός γ' ἐλθὼν τὸν ἐμὸν βίον ἀμφιπολεύοι,</l>
    <l>μεῖζόν κε κλέος εἴη ἐμὸν καὶ κάλλιον οὕτω.</l>
    <l>νῦν δ' ἄχομαι· τόσα γάρ μοι ἐπέσσευεν κακὰ δαίμων.</l>
    <l>ἦ μὲν δὴ ὅτε τ' ᾖε λιπὼν κάτα πατρίδα γαῖαν,</l>
    <l>δεξιτερὴν ἐπὶ καρπῷ ἑλὼν ἐμὲ χεῖρα προσηύδα·</l>
    <l>‘ὦ γύναι, οὐ γὰρ ὀΐω ἐϋκνήμιδας Ἀχαιοὺς</l>
    <l>ἐκ Τροίης εὖ πάντας ἀπήμονας ἀπονέεσθαι·</l>
    <l>καὶ γὰρ Τρῶάς φασι μαχητὰς ἔμμεναι ἄνδρας,</l>
    <l>ἠμὲν ἀκοντιστὰς ἠδὲ ῥυτῆρας ὀϊστῶν</l>
    <l>ἵππων τ' ὠκυπόδων ἐπιβήτορας, οἵ τε τάχιστα</l>
    <l>ἔκριναν μέγα νεῖκος ὁμοιΐου πτολέμοιο.</l>
    <l>τῶ οὐκ οἶδ', ἤ κέν μ' ἀνέσει θεός, ἦ κεν ἁλώω</l>
    <l>αὐτοῦ ἐνὶ Τροίῃ· σοὶ δ' ἐνθάδε πάντα μελόντων·</l>
    <l>μεμνῆσθαι πατρὸς καὶ μητέρος ἐν μεγάροισιν</l>
    <l>ὡς νῦν, ἢ ἔτι μᾶλλον, ἐμεῦ ἀπονόσφιν ἐόντος·</l>
    <l>αὐτὰρ ἐπὴν δὴ παῖδα γενειήσαντα ἴδηαι,</l>
    <l>γήμασθ' ᾧ κ' ἐθέλῃσθα, τεὸν κατὰ δῶμα λιποῦσα.’</l>
    <l>κεῖνος τὼς ἀγόρευε· τὰ δὴ νῦν πάντα τελεῖται.</l>
    <l>νὺξ δ' ἔσται, ὅτε δὴ στυγερὸς γάμος ἀντιβολήσει</l>
    <l>οὐλομένης ἐμέθεν, τῆς τε Ζεὺς ὄλβον ἀπηύρα.</l>
    <l>ἀλλὰ τόδ' αἰνὸν ἄχος κραδίην καὶ θυμὸν ἱκάνει·</l>
    <l>μνηστήρων οὐχ ἥδε δίκη τὸ πάροιθε τέτυκτο,</l>
    <l>οἵ τ' ἀγαθήν τε γυναῖκα καὶ ἀφνειοῖο θύγατρα</l>
    <l>μνηστεύειν ἐθέλωσι καὶ ἀλλήλοισ' ἐρίσωσιν·</l>
    <l>αὐτοὶ τοί γ' ἀπάγουσι βόας καὶ ἴφια μῆλα</l>
    <l>κούρης δαῖτα φίλοισι, καὶ ἀγλαὰ δῶρα διδοῦσιν·</l>
    <l>ἀλλ' οὐκ ἀλλότριον βίοτον νήποινον ἔδουσιν.’</l>
    <l>ὣς φάτο, γήθησεν δὲ πολύτλας δῖος Ὀδυσσεύς,</l>
    <l>οὕνεκα τῶν μὲν δῶρα παρέλκετο, θέλγε δὲ θυμὸν</l>
    <l>μειλιχίοισ' ἐπέεσσι, νόος δέ οἱ ἄλλα μενοίνα.</l>
    <l>τὴν δ' αὖτ' Ἀντίνοος προσέφη, Εὐπείθεος υἱός·</l>
    <l>‘κούρη Ἰκαρίοιο, περίφρων Πηνελόπεια,</l>
    <l>δῶρα μὲν ὅς κ' ἐθέλῃσιν Ἀχαιῶν ἐνθάδ' ἐνεῖκαι,</l>
    <l>δέξασθ'· οὐ γὰρ καλὸν ἀνήνασθαι δόσιν ἐστίν·</l>
    <l>ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ,</l>
    <l>πρίν γέ σε τῷ γήμασθαι Ἀχαιῶν, ὅς τις ἄριστος.’</l>
    <l>ὣς ἔφατ' Ἀντίνοος, τοῖσιν δ' ἐπιήνδανε μῦθος.</l>
    <l>δῶρα δ' ἄρ' οἰσέμεναι πρόεσαν κήρυκα ἕκαστος.</l>
    <l>Ἀντινόῳ μὲν ἔνεικε μέγαν περικαλλέα πέπλον,</l>
    <l>ποικίλον· ἐν δ' ἄρ' ἔσαν περόναι δυοκαίδεκα πᾶσαι</l>
    <l>χρύσειαι, κληῖσιν ἐϋγνάμπτοισ' ἀραρυῖαι·</l>
    <l>ὅρμον δ' Εὐρυμάχῳ πολυδαίδαλον αὐτίκ' ἔνεικε,</l>
    <l>χρύσεον, ἠλέκτροισιν ἐερμένον, ἠέλιον ὥς·</l>
    <l>ἕρματα δ' Εὐρυδάμαντι δύω θεράποντες ἔνεικαν</l>
    <l>τρίγληνα μορόεντα, χάρις δ' ἀπελάμπετο πολλή·</l>
    <l>ἐκ δ' ἄρα Πεισάνδροιο Πολυκτορίδαο ἄνακτος</l>
    <l>ἴσθμιον ἤνεικεν θεράπων, περικαλλὲς ἄγαλμα·</l>
    <l>ἄλλο δ' ἄρ' ἄλλος δῶρον Ἀχαιῶν καλὸν ἔνεικεν.</l>
    <l>ἡ μὲν ἔπειτ' ἀνέβαιν' ὑπερώϊα δῖα γυναικῶν,</l>
    <l>τῇ δ' ἄρ' ἅμ' ἀμφίπολοι ἔφερον περικαλλέα δῶρα·</l>
    <l>οἱ δ' εἰς ὀρχηστύν τε καὶ ἱμερόεσσαν ἀοιδὴν</l>
    <l>τρεψάμενοι τέρποντο, μένον δ' ἐπὶ ἕσπερον ἐλθεῖν.</l>
    <l>τοῖσι δὲ τερπομένοισι μέλας ἐπὶ ἕσπερος ἦλθεν·</l>
    <l>αὐτίκα λαμπτῆρας τρεῖς ἵστασαν ἐν μεγάροισιν,</l>
    <l>ὄφρα φαείνοιεν· περὶ δὲ ξύλα κάγκανα θῆκαν,</l>
    <l>αὖα πάλαι, περίκηλα, νέον κεκεασμένα χαλκῷ,</l>
    <l>καὶ δαΐδας μετέμισγον· ἀμοιβηδὶς δ' ἀνέφαινον</l>
    <l>δμῳαὶ Ὀδυσσῆος ταλασίφρονος. αὐτὰρ ὁ τῇσιν</l>
    <l>αὐτὸς διογενὴς μετέφη πολύμητις Ὀδυσσεύς·</l>
    <l>‘δμῳαὶ Ὀδυσσῆος, δὴν οἰχομένοιο ἄνακτος,</l>
    <l>ἔρχεσθε πρὸς δώμαθ', ἵν' αἰδοίη βασίλεια·</l>
    <l>τῇ δὲ παρ' ἠλάκατα στροφαλίζετε, τέρπετε δ' αὐτὴν</l>
    <l>ἥμεναι ἐν μεγάρῳ, ἢ εἴρια πείκετε χερσίν·</l>
    <l>αὐτὰρ ἐγὼ τούτοισι φάος πάντεσσι παρέξω.</l>
    <l>εἴ περ γάρ κ' ἐθέλωσιν ἐΰθρονον Ἠῶ μίμνειν,</l>
    <l>οὔ τί με νικήσουσι· πολυτλήμων δὲ μάλ' εἰμί.’</l>
    <l>ὣς ἔφαθ', αἱ δ' ἐγέλασσαν, ἐς ἀλλήλας δὲ ἴδοντο.</l>
    <l>τὸν δ' αἰσχρῶς ἐνένιπε Μελανθὼ καλλιπάρῃος,</l>
    <l>τὴν Δολίος μὲν ἔτικτε, κόμισσε δὲ Πηνελόπεια,</l>
    <l>παῖδα δὲ ὣς ἀτίταλλε, δίδου δ' ἄρ' ἀθύρματα θυμῷ·</l>
    <l>ἀλλ' οὐδ' ὧς ἔχε πένθος ἐνὶ φρεσὶ Πηνελοπείης,</l>
    <l>ἀλλ' ἥ γ' Εὐρυμάχῳ μισγέσκετο καὶ φιλέεσκεν.</l>
    <l>ἥ ῥ' Ὀδυσῆ' ἐνένιπεν ὀνειδείοισ' ἐπέεσσι·</l>
    <l>‘ξεῖνε τάλαν, σύ γέ τις φρένας ἐκπεπαταγμένος ἐσσί,</l>
    <l>οὐδ' ἐθέλεις εὕδειν χαλκήϊον ἐς δόμον ἐλθὼν</l>
    <l>ἠέ που ἐς λέσχην, ἀλλ' ἐνθάδε πόλλ' ἀγορεύεις</l>
    <l>θαρσαλέως πολλοῖσι μετ' ἀνδράσιν, οὐδέ τι θυμῷ</l>
    <l>ταρβεῖς· ἦ ῥά σε οἶνος ἔχει φρένας, ἤ νύ τοι αἰεὶ</l>
    <l>τοιοῦτος νόος ἐστίν, ὃ καὶ μεταμώνια βάζεις.</l>
    <l>ἦ ἀλύεις ὅτι Ἶρον ἐνίκησας τὸν ἀλήτην;</l>
    <l>μή τίς τοι τάχα Ἴρου ἀμείνων ἄλλος ἀναστῇ,</l>
    <l>ὅς τίς σ' ἀμφὶ κάρη κεκοπὼς χερσὶ στιβαρῇσι</l>
    <l>δώματος ἐκπέμψῃσι φορύξας αἵματι πολλῷ.’</l>
    <l>τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς·</l>
    <l>‘ἦ τάχα Τηλεμάχῳ ἐρέω, κύον, οἷ' ἀγορεύεις,</l>
    <l>κεῖσ' ἐλθών, ἵνα σ' αὖθι διὰ μελεϊστὶ τάμῃσιν.’</l>
    <l>ὣς εἰπὼν ἐπέεσσι διεπτοίησε γυναῖκας.</l>
    <l>βὰν δ' ἴμεναι διὰ δῶμα, λύθεν δ' ὑπὸ γυῖα ἑκάστης</l>
    <l>ταρβοσύνῃ· φὰν γάρ μιν ἀληθέα μυθήσασθαι.</l>
    <l>αὐτὰρ ὁ πὰρ λαμπτῆρσι φαείνων αἰθομένοισιν</l>
    <l>ἑστήκειν ἐς πάντας ὁρώμενος· ἄλλα δέ οἱ κῆρ</l>
    <l>ὥρμαινε φρεσὶν ᾗσιν, ἅ ῥ' οὐκ ἀτέλεστα γένοντο.</l>
    <l>μνηστῆρας δ' οὐ πάμπαν ἀγήνορας εἴα Ἀθήνη</l>
    <l>λώβης ἴσχεσθαι θυμαλγέος, ὄφρ' ἔτι μᾶλλον</l>
    <l>δύη ἄχος κραδίην Λαερτιάδεω Ὀδυσῆος.</l>
    <l>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν</l>
    <l>κερτομέων Ὀδυσῆα· γέλω δ' ἑτάροισιν ἔτευχε·</l>
    <l>‘κέκλυτέ μευ, μνηστῆρες ἀγακλειτῆς βασιλείης,</l>
    <l>ὄφρ' εἴπω, τά με θυμὸς ἐνὶ στήθεσσι κελεύει.</l>
    <l>οὐκ ἀθεεὶ ὅδ' ἀνὴρ Ὀδυσήϊον ἐς δόμον ἵκει·</l>
    <l>ἔμπης μοι δοκέει δαΐδων σέλας ἔμμεναι αὐτοῦ</l>
    <l>κὰκ κεφαλῆς, ἐπεὶ οὔ οἱ ἔνι τρίχες οὐδ' ἠβαιαί.’</l>
    <l>ἦ ῥ', ἅμα τε προσέειπεν Ὀδυσσῆα πτολίπορθον·</l>
    <l>‘ξεῖν', ἦ ἄρ κ' ἐθέλοις θητευέμεν, εἴ σ' ἀνελοίμην,</l>
    <l>ἀγροῦ ἐπ' ἐσχατιῆς, - μισθὸς δέ τοι ἄρκιος ἔσται, -</l>
    <l>αἱμασιάς τε λέγων καὶ δένδρεα μακρὰ φυτεύων;</l>
    <l>ἔνθα κ' ἐγὼ σῖτον μὲν ἐπηετανὸν παρέχοιμι,</l>
    <l>εἵματα δ' ἀμφιέσαιμι ποσίν θ' ὑποδήματα δοίην.</l>
    <l>ἀλλ' ἐπεὶ οὖν δὴ ἔργα κάκ' ἔμμαθες, οὐκ ἐθελήσεις</l>
    <l>ἔργον ἐποίχεσθαι, ἀλλὰ πτώσσειν κατὰ δῆμον</l>
    <l>βούλεαι, ὄφρ' ἂν ἔχῃς βόσκειν σὴν γαστέρ' ἄναλτον.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘Εὐρύμαχ', εἰ γὰρ νῶϊν ἔρις ἔργοιο γένοιτο</l>
    <l>ὥρῃ ἐν εἰαρινῇ, ὅτε τ' ἤματα μακρὰ πέλονται,</l>
    <l>ἐν ποίῃ, δρέπανον μὲν ἐγὼν εὐκαμπὲς ἔχοιμι,</l>
    <l>καὶ δὲ σὺ τοῖον ἔχοις, ἵνα πειρησαίμεθα ἔργου</l>
    <l>νήστιες ἄχρι μάλα κνέφαος, ποίη δὲ παρείη·</l>
    <l>εἰ δ' αὖ καὶ βόες εἶεν ἐλαυνέμεν, οἵ περ ἄριστοι,</l>
    <l>αἴθωνες μεγάλοι, ἄμφω κεκορηότε ποίης,</l>
    <l>ἥλικες ἰσοφόροι, τῶν τε σθένος οὐκ ἀλαπαδνόν,</l>
    <l>τετράγυον δ' εἴη, εἴκοι δ' ὑπὸ βῶλος ἀρότρῳ·</l>
    <l>τῶ κέ μ' ἴδοις, εἰ ὦλκα διηνεκέα προταμοίμην.</l>
    <l>εἰ δ' αὖ καὶ πόλεμόν ποθεν ὁρμήσειε Κρονίων</l>
    <l>σήμερον, αὐτὰρ ἐμοὶ σάκος εἴη καὶ δύο δοῦρε</l>
    <l>καὶ κυνέη πάγχαλκος ἐπὶ κροτάφοισ' ἀραρυῖα,</l>
    <l>τῶ κέ μ' ἴδοις πρώτοισιν ἐνὶ προμάχοισι μιγέντα,</l>
    <l>οὐδ' ἄν μοι τὴν γαστέρ' ὀνειδίζων ἀγορεύοις.</l>
    <l>ἀλλὰ μάλ' ὑβρίζεις καί τοι νόος ἐστὶν ἀπηνής·</l>
    <l>καί πού τις δοκέεις μέγας ἔμμεναι ἠδὲ κραταιός,</l>
    <l>οὕνεκα πὰρ παύροισι καὶ οὐκ ἀγαθοῖσιν ὁμιλεῖς.</l>
    <l>εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν,</l>
    <l>αἶψά κέ τοι τὰ θύρετρα, καὶ εὐρέα περ μάλ' ἐόντα,</l>
    <l>φεύγοντι στείνοιτο διὲκ προθύροιο θύραζε.’</l>
    <l>ὣς ἔφατ', Εὐρύμαχος δὲ χολώσατο κηρόθι μᾶλλον</l>
    <l>καί μιν ὑπόδρα ἰδὼν ἔπεα πτερόεντα προσηύδα·</l>
    <l>‘ἆ δείλ', ἦ τάχα τοι τελέω κακόν, οἷ' ἀγορεύεις</l>
    <l>θαρσαλέως πολλοῖσι μετ' ἀνδράσιν, οὐδέ τι θυμῷ</l>
    <l>ταρβεῖς· ἦ ῥά σε οἶνος ἔχει φρένας, ἤ νύ τοι αἰεὶ</l>
    <l>τοιοῦτος νόος ἐστίν, ὃ καὶ μεταμώνια βάζεις.</l>
    <l>ἦ ἀλύεις, ὅτι Ἶρον ἐνίκησας τὸν ἀλήτην;’</l>
    <l>ὣς ἄρα φωνήσας σφέλας ἔλλαβεν· αὐτὰρ Ὀδυσσεὺς</l>
    <l>Ἀμφινόμου πρὸς γοῦνα καθέζετο Δουλιχιῆος,</l>
    <l>Εὐρύμαχον δείσας. ὁ δ' ἄρ' οἰνοχόον βάλε χεῖρα</l>
    <l>δεξιτερήν· πρόχοος δὲ χαμαὶ βόμβησε πεσοῦσα,</l>
    <l>αὐτὰρ ὅ γ' οἰμώξας πέσεν ὕπτιος ἐν κονίῃσι.</l>
    <l>μνηστῆρες δ' ὁμάδησαν ἀνὰ μέγαρα σκιόεντα,</l>
    <l>ὧδε δέ τις εἴπεσκεν ἰδὼν ἐς πλησίον ἄλλον·</l>
    <l>‘αἴθ' ὤφελλ' ὁ ξεῖνος ἀλώμενος ἄλλοθ' ὀλέσθαι</l>
    <l>πρὶν ἐλθεῖν· τῶ κ' οὔ τι τόσον κέλαδον μετέθηκε.</l>
    <l>νῦν δὲ περὶ πτωχῶν ἐριδαίνομεν, οὐδέ τι δαιτὸς</l>
    <l>ἐσθλῆς ἔσσεται ἦδος, ἐπεὶ τὰ χερείονα νικᾷ.’</l>
    <l>τοῖσι δὲ καὶ μετέειφ' ἱερὴ ἲς Τηλεμάχοιο·</l>
    <l>‘δαιμόνιοι, μαίνεσθε καὶ οὐκέτι κεύθετε θυμῷ</l>
    <l>βρωτὺν οὐδὲ ποτῆτα· θεῶν νύ τις ὔμμ' ὀροθύνει.</l>
    <l>ἀλλ' εὖ δαισάμενοι κατακείετε οἴκαδ' ἰόντες,</l>
    <l>ὁππότε θυμὸς ἄνωγε· διώκω δ' οὔ τιν' ἐγώ γε.’</l>
    <l>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες</l>
    <l>Τηλέμαχον θαύμαζον, ὃ θαρσαλέως ἀγόρευε.</l>
    <l>τοῖσιν δ' Ἀμφίνομος ἀγορήσατο καὶ μετέειπε</l>
    <l>Νίσου φαίδιμος υἱός, Ἀρητιάδαο ἄνακτος.</l>
    <l>‘ὦ φίλοι, οὐκ ἂν δή τις ἐπὶ ῥηθέντι δικαίῳ</l>
    <l>ἀντιβίοισ' ἐπέεσσι καθαπτόμενος χαλεπαίνοι·</l>
    <l>μήτε τι τὸν ξεῖνον στυφελίζετε μήτε τιν' ἄλλον</l>
    <l>δμώων, οἳ κατὰ δώματ' Ὀδυσσῆος θείοιο.</l>
    <l>ἀλλ' ἄγετ', οἰνοχόος μὲν ἐπαρξάσθω δεπάεσσιν,</l>
    <l>ὄφρα σπείσαντες κατακείομεν οἴκαδ' ἰόντες·</l>
    <l>τὸν ξεῖνον δὲ ἐῶμεν ἐνὶ μεγάροισ' Ὀδυσῆος</l>
    <l>Τηλεμάχῳ μελέμεν· τοῦ γὰρ φίλον ἵκετο δῶμα.’</l>
    <l>ὣς φάτο, τοῖσι δὲ πᾶσιν ἑαδότα μῦθον ἔειπε.</l>
    <l>τοῖσιν δὲ κρητῆρα κεράσσατο Μούλιος ἥρως,</l>
    <l>κῆρυξ Δουλιχιεύς· θεράπων δ' ἦν Ἀμφινόμοιο·</l>
    <l>νώμησεν δ' ἄρα πᾶσιν ἐπισταδόν· οἱ δὲ θεοῖσι</l>
    <l>λείψαντες μακάρεσσι πίον μελιηδέα οἶνον.</l>
    <l>αὐτὰρ ἐπεὶ σπεῖσάν τε πίον θ' ὅσον ἤθελε θυμός,</l>
    <l>βάν ῥ' ἴμεναι κείοντες ἑὰ πρὸς δώμαθ' ἕκαστος.</l>
  </verse>
  <chapter label="Ῥαψωδία τ">Ῥαψωδία τ</chapter>
  <verse ln="1">
    <l>Αὐτὰρ ὁ ἐν μεγάρῳ ὑπελείπετο δῖος Ὀδυσσεύς,</l>
    <l>μνηστήρεσσι φόνον σὺν Ἀθήνῃ μερμηρίζων.</l>
    <l>αἶψα δὲ Τηλέμαχον ἔπεα πτερόεντα προσηύδα·</l>
    <l>‘Τηλέμαχε, χρὴ τεύχε' ἀρήϊα κατθέμεν εἴσω</l>
    <l>πάντα μάλ', αὐτὰρ μνηστῆρας μαλακοῖσ' ἐπέεσσι</l>
    <l>παρφάσθαι, ὅτε κέν σε μεταλλῶσιν ποθέοντες·</l>
    <l>‘ἐκ καπνοῦ κατέθηκ', ἐπεὶ οὐκέτι τοῖσιν ἐῴκει,</l>
    <l>οἷά ποτε Τροίηνδε κιὼν κατέλειπεν Ὀδυσσεύς,</l>
    <l>ἀλλὰ κατῄκισται, ὅσσον πυρὸς ἵκετ' ἀϋτμή.</l>
    <l>πρὸς δ' ἔτι καὶ τόδε μεῖζον ἐνὶ φρεσὶν ἔμβαλε δαίμων·</l>
    <l>μή πως οἰνωθέντες, ἔριν στήσαντες ἐν ὑμῖν,</l>
    <l>ἀλλήλους τρώσητε καταισχύνητέ τε δαῖτα</l>
    <l>καὶ μνηστύν· αὐτὸς γὰρ ἐφέλκεται ἄνδρα σίδηρος."’</l>
    <l>ὣς φάτο, Τηλέμαχος δὲ φίλῳ ἐπεπείθετο πατρί,</l>
    <l>ἐκ δὲ καλεσσάμενος προσέφη τροφὸν Εὐρύκλειαν·</l>
    <l>‘μαῖ', ἄγε δή μοι ἔρυξον ἐνὶ μεγάροισι γυναῖκας,</l>
    <l>ὄφρα κεν ἐς θάλαμον καταθείομαι ἔντεα πατρός,</l>
    <l>καλά, τά μοι κατὰ οἶκον ἀκηδέα καπνὸς ἀμέρδει</l>
    <l>πατρὸς ἀποιχομένοιο· ἐγὼ δ' ἔτι νήπιος ἦα·</l>
    <l>νῦν δ' ἐθέλω καταθέσθαι, ἵν' οὐ πυρὸς ἵξετ' ἀϋτμή.’</l>
    <l>τὸν δ' αὖτε προσέειπε φίλη τροφὸς Εὐρύκλεια·</l>
    <l>‘αἲ γὰρ δή ποτε, τέκνον, ἐπιφροσύνας ἀνέλοιο</l>
    <l>οἴκου κήδεσθαι καὶ κτήματα πάντα φυλάσσειν.</l>
    <l>ἀλλ' ἄγε, τίς τοι ἔπειτα μετοιχομένη φάος οἴσει;</l>
    <l>δμῳὰς δ' οὐκ εἴας προβλωσκέμεν, αἵ κεν ἔφαινον.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘ξεῖνος ὅδ'· οὐ γὰρ ἀεργὸν ἀνέξομαι, ὅς κεν ἐμῆς γε</l>
    <l>χοίνικος ἅπτηται, καὶ τηλόθεν εἰληλουθώς.’</l>
    <l>ὣς ἄρ' ἐφώνησεν, τῇ δ' ἄπτερος ἔπλετο μῦθος·</l>
    <l>κλήϊσεν δὲ θύρας μεγάρων ἐῢ ναιεταόντων.</l>
    <l>τὼ δ' ἄρ' ἀναΐξαντ' Ὀδυσεὺς καὶ φαίδιμος υἱὸς</l>
    <l>ἐσφόρεον κόρυθάς τε καὶ ἀσπίδας ὀμφαλοέσσας</l>
    <l>ἔγχεά τ' ὀξυόεντα· πάροιθε δὲ Παλλὰς Ἀθήνη</l>
    <l>χρύσεον λύχνον ἔχουσα φάος περικαλλὲς ἐποίει.</l>
    <l>δὴ τότε Τηλέμαχος προσεφώνεεν ὃν πατέρ' αἶψα·</l>
    <l>‘ὦ πάτερ, ἦ μέγα θαῦμα τόδ' ὀφθαλμοῖσιν ὁρῶμαι·</l>
    <l>ἔμπης μοι τοῖχοι μεγάρων καλαί τε μεσόδμαι</l>
    <l>εἰλάτιναί τε δοκοὶ καὶ κίονες ὑψόσ' ἔχοντες</l>
    <l>φαίνοντ' ὀφθαλμοῖσ' ὡς εἰ πυρὸς αἰθομένοιο.</l>
    <l>ἦ μάλα τις θεὸς ἔνδον, οἳ οὐρανὸν εὐρὺν ἔχουσι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘σίγα καὶ κατὰ σὸν νόον ἴσχανε μηδ' ἐρέεινε·</l>
    <l>αὕτη τοι δίκη ἐστὶ θεῶν, οἳ Ὄλυμπον ἔχουσιν.</l>
    <l>ἀλλὰ σὺ μὲν κατάλεξαι, ἐγὼ δ' ὑπολείψομαι αὐτοῦ,</l>
    <l>ὄφρα κ' ἔτι δμῳὰς καὶ μητέρα σὴν ἐρεθίζω·</l>
    <l>ἡ δέ μ' ὀδυρομένη εἰρήσεται ἀμφὶς ἕκαστα.’</l>
    <l>ὣς φάτο, Τηλέμαχος δὲ διὲκ μεγάροιο βεβήκει</l>
    <l>κείων ἐς θάλαμον δαΐδων ὕπο λαμπομενάων,</l>
    <l>ἔνθα πάρος κοιμᾶθ', ὅτε μιν γλυκὺς ὕπνος ἱκάνοι·</l>
    <l>ἔνθ' ἄρα καὶ τότ' ἔλεκτο καὶ Ἠῶ δῖαν ἔμιμνεν.</l>
    <l>αὐτὰρ ὁ ἐν μεγάρῳ ὑπελείπετο δῖος Ὀδυσσεὺς</l>
    <l>μνηστήρεσσι φόνον σὺν Ἀθήνῃ μερμηρίζων.</l>
    <l>ἡ δ' ἴεν ἐκ θαλάμοιο περίφρων Πηνελόπεια,</l>
    <l>Ἀρτέμιδι ἰκέλη ἠὲ χρυσῇ Ἀφροδίτῃ.</l>
    <l>τῇ παρὰ μὲν κλισίην πυρὶ κάτθεσαν, ἔνθ' ἄρ' ἐφῖζε,</l>
    <l>δινωτὴν ἐλέφαντι καὶ ἀργύρῳ, ἥν ποτε τέκτων</l>
    <l>ποίησ' Ἰκμάλιος καὶ ὑπὸ θρῆνυν ποσὶν ἧκε</l>
    <l>προσφυέ' ἐξ αὐτῆς, ὅθ' ἐπὶ μέγα βάλλετο κῶας.</l>
    <l>ἔνθα καθέζετ' ἔπειτα περίφρων Πηνελόπεια.</l>
    <l>ἦλθον δὲ δμῳαὶ λευκώλενοι ἐκ μεγάροιο.</l>
    <l>αἱ δ' ἀπὸ μὲν σῖτον πολὺν ᾕρεον ἠδὲ τραπέζας</l>
    <l>καὶ δέπα, ἔνθεν ἄρ' ἄνδρες ὑπερμενέοντες ἔπινον·</l>
    <l>πῦρ δ' ἀπὸ λαμπτήρων χαμάδις βάλον, ἄλλα δ' ἐπ' αὐτῶν</l>
    <l>νήησαν ξύλα πολλά, φόως ἔμεν ἠδὲ θέρεσθαι.</l>
    <l>ἡ δ' Ὀδυσῆ' ἐνένιπε Μελανθὼ δεύτερον αὖτις·</l>
    <l>‘ξεῖν', ἔτι καὶ νῦν ἐνθάδ' ἀνιήσεις διὰ νύκτα</l>
    <l>δινεύων κατὰ οἶκον, ὀπιπεύσεις δὲ γυναῖκας;</l>
    <l>ἀλλ' ἔξελθε θύραζε, τάλαν, καὶ δαιτὸς ὄνησο·</l>
    <l>ἢ τάχα καὶ δαλῷ βεβλημένος εἶσθα θύραζε.’</l>
    <l>τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς·</l>
    <l>‘δαιμονίη, τί μοι ὧδ' ἐπέχεις κεκοτηότι θυμῷ;</l>
    <l>ἦ ὅτι δὴ ῥυπόω, κακὰ δὲ χροῒ εἵματα εἷμαι,</l>
    <l>πτωχεύω δ' ἀνὰ δῆμον; ἀναγκαίη γὰρ ἐπείγει.</l>
    <l>τοιοῦτοι πτωχοὶ καὶ ἀλήμονες ἄνδρες ἔασι.</l>
    <l>καὶ γὰρ ἐγώ ποτε οἶκον ἐν ἀνθρώποισιν ἔναιον</l>
    <l>ὄλβιος ἀφνειὸν καὶ πολλάκι δόσκον ἀλήτῃ</l>
    <l>τοίῳ, ὁποῖος ἔοι καὶ ὅτευ κεχρημένος ἔλθοι·</l>
    <l>ἦσαν δὲ δμῶες μάλα μυρίοι ἄλλα τε πολλά,</l>
    <l>οἷσίν τ' εὖ ζώουσι καὶ ἀφνειοὶ καλέονται.</l>
    <l>ἀλλὰ Ζεὺς ἀλάπαξε Κρονίων· ἤθελε γάρ που.</l>
    <l>τῶ νῦν μή ποτε καὶ σύ, γύναι, ἀπὸ πᾶσαν ὀλέσσῃς</l>
    <l>ἀγλαΐην, τῇ νῦν γε μετὰ δμῳῇσι κέκασσαι,</l>
    <l>ἤν πώς τοι δέσποινα κοτεσσαμένη χαλεπήνῃ</l>
    <l>ἢ Ὀδυσεὺς ἔλθῃ· ἔτι γὰρ καὶ ἐλπίδος αἶσα.</l>
    <l>εἰ δ' ὁ μὲν ὣς ἀπόλωλε καὶ οὐκέτι νόστιμός ἐστιν,</l>
    <l>ἀλλ' ἤδη παῖς τοῖος Ἀπόλλωνός γε ἕκητι,</l>
    <l>Τηλέμαχος· τὸν δ' οὔ τις ἐνὶ μεγάροισι γυναικῶν</l>
    <l>λήθει ἀτασθάλλουσ', ἐπεὶ οὐκέτι τηλίκος ἐστίν.’</l>
    <l>ὣς φάτο, τοῦ δ' ἤκουσε περίφρων Πηνελόπεια,</l>
    <l>ἀμφίπολον δ' ἐνένιπεν ἔπος τ' ἔφατ' ἔκ τ' ὀνόμαζε·</l>
    <l>‘πάντως, θαρσαλέη, κύον ἀδδεές, οὔ τί με λήθεις</l>
    <l>ἕρδουσα μέγα ἔργον, ὃ σῇ κεφαλῇ ἀναμάξεις.</l>
    <l>πάντα γὰρ εὖ ᾔδησθ', ἐπεὶ ἐξ ἐμεῦ ἔκλυες αὐτῆς,</l>
    <l>ὡς τὸν ξεῖνον ἔμελλον ἐνὶ μεγάροισιν ἐμοῖσιν</l>
    <l>ἀμφὶ πόσει εἴρεσθαι, ἐπεὶ πυκινῶς ἀκάχημαι.’</l>
    <l>ἦ ῥα, καὶ Εὐρυνόμην ταμίην πρὸς μῦθον ἔειπεν·</l>
    <l>‘Εὐρυνόμη, φέρε δὴ δίφρον καὶ κῶας ἐπ' αὐτοῦ,</l>
    <l>ὄφρα καθεζόμενος εἴπῃ ἔπος ἠδ' ἐπακούσῃ</l>
    <l>ὁ ξεῖνος ἐμέθεν· ἐθέλω δέ μιν ἐξερέεσθαι.’</l>
    <l>ὣς ἔφαθ', ἡ δὲ μάλ' ὀτραλέως κατέθηκε φέρουσα</l>
    <l>δίφρον ἐΰξεστον καὶ ἐπ' αὐτῷ κῶας ἔβαλλεν·</l>
    <l>ἔνθα καθέζετ' ἔπειτα πολύτλας δῖος Ὀδυσσεύς.</l>
    <l>τοῖσι δὲ μύθων ἦρχε περίφρων Πηνελόπεια·</l>
    <l>‘ξεῖνε, τὸ μέν σε πρῶτον ἐγὼν εἰρήσομαι αὐτή·</l>
    <l>τίς πόθεν εἰς ἀνδρῶν; πόθι τοι πόλις ἠδὲ τοκῆες;’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γύναι, οὐκ ἄν τίς σε βροτῶν ἐπ' ἀπείρονα γαῖαν</l>
    <l>νεικέοι· ἦ γάρ σευ κλέος οὐρανὸν εὐρὺν ἱκάνει,</l>
    <l>ὥς τέ τευ ἦ βασιλῆος ἀμύμονος, ὅς τε θεουδὴς</l>
    <l>ἀνδράσιν ἐν πολλοῖσι καὶ ἰφθίμοισιν ἀνάσσων</l>
    <l>εὐδικίας ἀνέχῃσι, φέρῃσι δὲ γαῖα μέλαινα</l>
    <l>πυροὺς καὶ κριθάς, βρίθῃσι δὲ δένδρεα καρπῷ,</l>
    <l>τίκτῃ δ' ἔμπεδα μῆλα, θάλασσα δὲ παρέχῃ ἰχθῦς</l>
    <l>ἐξ εὐηγεσίης, ἀρετῶσι δὲ λαοὶ ὑπ' αὐτοῦ.</l>
    <l>τῶ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ,</l>
    <l>μηδέ μοι ἐξερέεινε γένος καὶ πατρίδα γαῖαν,</l>
    <l>μή μοι μᾶλλον θυμὸν ἐνιπλήσῃς ὀδυνάων</l>
    <l>μνησαμένῳ· μάλα δ' εἰμὶ πολύστονος· οὐδέ τί με χρὴ</l>
    <l>οἴκῳ ἐν ἀλλοτρίῳ γοόωντά τε μυρόμενόν τε</l>
    <l>ἧσθαι, ἐπεὶ κάκιον πενθήμεναι ἄκριτον αἰεί·</l>
    <l>μή τίς μοι δμῳῶν νεμεσήσεται ἠὲ σύ γ' αὐτή,</l>
    <l>φῇ δὲ δάκρυ πλώειν βεβαρηότα με φρένας οἴνῳ.’</l>
    <l>τὸν δ' ἠμείβετ' ἔπειτα περίφρων Πηνελόπεια·</l>
    <l>‘ξεῖν', ἦ τοι μὲν ἐμὴν ἀρετὴν εἶδός τε δέμας τε</l>
    <l>ὤλεσαν ἀθάνατοι, ὅτε Ἴλιον εἰσανέβαινον</l>
    <l>Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς.</l>
    <l>εἰ κεῖνός γ' ἐλθὼν τὸν ἐμὸν βίον ἀμφιπολεύοι,</l>
    <l>μεῖζόν κε κλέος εἴη ἐμὸν καὶ κάλλιον οὕτω.</l>
    <l>νῦν δ' ἄχομαι· τόσα γάρ μοι ἐπέσσευεν κακὰ δαίμων.</l>
    <l>ὅσσοι γὰρ νήσοισιν ἐπικρατέουσιν ἄριστοι,</l>
    <l>Δουλιχίῳ τε Σάμῃ τε καὶ ὑλήεντι Ζακύνθῳ,</l>
    <l>οἵ τ' αὐτὴν Ἰθάκην εὐδείελον ἀμφινέμονται,</l>
    <l>οἵ μ' ἀεκαζομένην μνῶνται, τρύχουσι δὲ οἶκον.</l>
    <l>τῶ οὔτε ξείνων ἐμπάζομαι οὔθ' ἱκετάων</l>
    <l>οὔτε τι κηρύκων, οἳ δημιοεργοὶ ἔασιν·</l>
    <l>ἀλλ' Ὀδυσῆ ποθέουσα φίλον κατατήκομαι ἦτορ.</l>
    <l>οἱ δὲ γάμον σπεύδουσιν· ἐγὼ δὲ δόλους τολυπεύω.</l>
    <l>φᾶρος μέν μοι πρῶτον ἐνέπνευσε φρεσὶ δαίμων</l>
    <l>στησαμένῃ μέγαν ἱστὸν ἐνὶ μεγάροισιν ὑφαίνειν,</l>
    <l>λεπτὸν καὶ περίμετρον· ἄφαρ δ' αὐτοῖς μετέειπον·</l>
    <l>‘κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,</l>
    <l>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος</l>
    <l>ἐκτελέσω, μή μοι μεταμώνια νήματ' ὄληται,</l>
    <l>Λαέρτῃ ἥρωϊ ταφήϊον, εἰς ὅτε κέν μιν</l>
    <l>μοῖρ' ὀλοὴ καθέλῃσι τανηλεγέος θανάτοιο·</l>
    <l>μή τίς μοι κατὰ δῆμον Ἀχαιϊάδων νεμεσήσῃ,</l>
    <l>αἴ κεν ἄτερ σπείρου κεῖται πολλὰ κτεατίσσας.’</l>
    <l>ὣς ἐφάμην, τοῖσιν δ' ἐπεπείθετο θυμὸς ἀγήνωρ.</l>
    <l>ἔνθα καὶ ἠματίη μὲν ὑφαίνεσκον μέγαν ἱστόν,</l>
    <l>νύκτας δ' ἀλλύεσκον, ἐπὴν δαΐδας παραθείμην.</l>
    <l>ὣς τρίετες μὲν ἔληθον ἐγὼ καὶ ἔπειθον Ἀχαιούς·</l>
    <l>ἀλλ' ὅτε τέτρατον ἦλθεν ἔτος καὶ ἐπήλυθον ὧραι,</l>
    <l>μηνῶν φθινόντων, περὶ δ' ἤματα πόλλ' ἐτελέσθη,</l>
    <l>καὶ τότε δή με διὰ δμῳάς, κύνας οὐκ ἀλεγούσας,</l>
    <l>εἷλον ἐπελθόντες καὶ ὁμόκλησαν ἐπέεσσιν.</l>
    <l>ὣς τὸ μὲν ἐξετέλεσσα καὶ οὐκ ἐθέλουσ', ὑπ' ἀνάγκης·</l>
    <l>νῦν δ' οὔτ' ἐκφυγέειν δύναμαι γάμον οὔτε τιν' ἄλλην</l>
    <l>μῆτιν ἔθ' εὑρίσκω· μάλα δ' ὀτρύνουσι τοκῆες</l>
    <l>γήμασθ', ἀσχαλάᾳ δὲ πάϊς βίοτον κατεδόντων,</l>
    <l>γινώσκων· ἤδη γὰρ ἀνὴρ οἷός τε μάλιστα</l>
    <l>οἴκου κήδεσθαι, τῷ τε Ζεὺς ὄλβον ὀπάζει.</l>
    <l>ἀλλὰ καὶ ὧς μοι εἰπὲ τεὸν γένος, ὁππόθεν ἐσσί·</l>
    <l>οὐ γὰρ ἀπὸ δρυός ἐσσι παλαιφάτου οὐδ' ἀπὸ πέτρης.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γύναι αἰδοίη Λαερτιάδεω Ὀδυσῆος,</l>
    <l>οὐκέτ' ἀπολλήξεις τὸν ἐμὸν γόνον ἐξερέουσα;</l>
    <l>ἀλλ' ἔκ τοι ἐρέω. ἦ μέν μ' ἀχέεσσί γε δώσεις</l>
    <l>πλείοσιν ἢ ἔχομαι· ἡ γὰρ δίκη, ὁππότε πάτρης</l>
    <l>ἧς ἀπέῃσιν ἀνὴρ τόσσον χρόνον ὅσσον ἐγὼ νῦν,</l>
    <l>πολλὰ βροτῶν ἐπὶ ἄστε' ἀλώμενος, ἄλγεα πάσχων.</l>
    <l>ἀλλὰ καὶ ὧς ἐρέω ὅ μ' ἀνείρεαι ἠδὲ μεταλλᾷς.</l>
    <l>Κρήτη τις γαῖ' ἔστι μέσῳ ἐνὶ οἴνοπι πόντῳ,</l>
    <l>καλὴ καὶ πίειρα, περίῤῥυτος· ἐν δ' ἄνθρωποι</l>
    <l>πολλοὶ ἀπειρέσιοι, καὶ ἐννήκοντα πόληες· -</l>
    <l>ἄλλη δ' ἄλλων γλῶσσα μεμιγμένη· ἐν μὲν Ἀχαιοί,</l>
    <l>ἐν δ' Ἐτεόκρητες μεγαλήτορες, ἐν δὲ Κύδωνες</l>
    <l>Δωριέες τε τριχάϊκες δῖοί τε Πελασγοί· -</l>
    <l>τῇσι δ' ἐνὶ Κνωσός, μεγάλη πόλις, ἔνθα τε Μίνως</l>
    <l>ἐννέωρος βασίλευε Διὸς μεγάλου ὀαριστής,</l>
    <l>πατρὸς ἐμοῖο πατήρ, μεγαθύμου Δευκαλίωνος.</l>
    <l>Δευκαλίων δ' ἐμὲ τίκτε καὶ Ἰδομενῆα ἄνακτα·</l>
    <l>ἀλλ' ὁ μὲν ἐν νήεσσι κορωνίσιν Ἴλιον εἴσω</l>
    <l>ᾤχεθ' ἅμ' Ἀτρεΐδῃσιν· ἐμοὶ δ' ὄνομα κλυτὸν Αἴθων,</l>
    <l>ὁπλότερος γενεῇ· ὁ δ' ἅμα πρότερος καὶ ἀρείων.</l>
    <l>ἔνθ' Ὀδυσῆα ἐγὼν ἰδόμην καὶ ξείνια δῶκα.</l>
    <l>καὶ γὰρ τὸν Κρήτηνδε κατήγαγεν ἲς ἀνέμοιο</l>
    <l>ἱέμενον Τροίηνδε, παραπλάγξασα Μαλειῶν·</l>
    <l>στῆσε δ' ἐν Ἀμνισῷ, ὅθι τε σπέος Εἰλειθυίης,</l>
    <l>ἐν λιμέσιν χαλεποῖσι, μόγις δ' ὑπάλυξεν ἀέλλας.</l>
    <l>αὐτίκα δ' Ἰδομενῆα μετάλλα ἄστυδ' ἀνελθών·</l>
    <l>ξεῖνον γάρ οἱ ἔφασκε φίλον τ' ἔμεν αἰδοῖόν τε.</l>
    <l>τῷ δ' ἤδη δεκάτη ἢ ἑνδεκάτη πέλεν ἠὼς</l>
    <l>οἰχομένῳ σὺν νηυσὶ κορωνίσιν Ἴλιον εἴσω.</l>
    <l>τὸν μὲν ἐγὼ πρὸς δώματ' ἄγων ἐῢ ἐξείνισσα,</l>
    <l>ἐνδυκέως φιλέων, πολλῶν κατὰ οἶκον ἐόντων·</l>
    <l>καί οἱ τοῖς ἄλλοισ' ἑτάροισ', οἳ ἅμ' αὐτῷ ἕποντο,</l>
    <l>δημόθεν ἄλφιτα δῶκα καὶ αἴθοπα οἶνον ἀγείρας</l>
    <l>καὶ βοῦς ἱρεύσασθαι, ἵνα πλησαίατο θυμόν.</l>
    <l>ἔνθα δυώδεκα μὲν μένον ἤματα δῖοι Ἀχαιοί·</l>
    <l>εἴλει γὰρ βορέης ἄνεμος μέγας οὐδ' ἐπὶ γαίῃ</l>
    <l>εἴα ἵστασθαι, χαλεπὸς δέ τις ὤρορε δαίμων·</l>
    <l>τῇ τρεισκαιδεκάτῃ δ' ἄνεμος πέσε, τοὶ δ' ἀνάγοντο.’</l>
    <l>ἴσκε ψεύδεα πολλὰ λέγων ἐτύμοισιν ὁμοῖα·</l>
    <l>τῆς δ' ἄρ' ἀκουούσης ῥέε δάκρυα, τήκετο δὲ χρώς.</l>
    <l>ὡς δὲ χιὼν κατατήκετ' ἐν ἀκροπόλοισιν ὄρεσσιν,</l>
    <l>ἥν τ' εὖρος κατέτηξεν, ἐπὴν ζέφυρος καταχεύῃ,</l>
    <l>τηκομένης δ' ἄρα τῆς ποταμοὶ πλήθουσι ῥέοντες·</l>
    <l>ὣς τῆς τήκετο καλὰ παρήϊα δάκρυ χεούσης,</l>
    <l>κλαιούσης ἑὸν ἄνδρα, παρήμενον. αὐτὰρ Ὀδυσσεὺς</l>
    <l>θυμῷ μὲν γοόωσαν ἑὴν ἐλέαιρε γυναῖκα,</l>
    <l>ὀφθαλμοὶ δ' ὡς εἰ κέρα ἕστασαν ἠὲ σίδηρος</l>
    <l>ἀτρέμας ἐν βλεφάροισι· δόλῳ δ' ὅ γε δάκρυα κεῦθεν.</l>
    <l>ἡ δ' ἐπεὶ οὖν τάρφθη πολυδακρύτοιο γόοιο,</l>
    <l>ἐξαῦτίς μιν ἔπεσσιν ἀμειβομένη προσέειπε·</l>
    <l>‘νῦν μὲν δή σευ ξεῖνέ γ' ὀΐω πειρήσεσθαι,</l>
    <l>εἰ ἐτεὸν δὴ κεῖθι σὺν ἀντιθέοισ' ἑτάροισι</l>
    <l>ξείνισας ἐν μεγάροισιν ἐμὸν πόσιν, ὡς ἀγορεύεις.</l>
    <l>εἰπέ μοι, ὁπποῖ' ἄσσα περὶ χροῒ εἵματα ἕστο,</l>
    <l>αὐτός θ' οἷος ἔην, καὶ ἑταίρους, οἵ οἱ ἕποντο.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γύναι, ἀργαλέον τόσσον χρόνον ἀμφὶς ἐόντα</l>
    <l>εἰπεῖν· ἤδη γὰρ τόδ' ἐεικοστὸν ἔτος ἐστίν,</l>
    <l>ἐξ οὗ κεῖθεν ἔβη καὶ ἐμῆς ἀπελήλυθε πάτρης·</l>
    <l>αὐτάρ τοι ἐρέω, ὥς μοι ἰνδάλλεται ἦτορ.</l>
    <l>χλαῖναν πορφυρέην οὔλην ἔχε δῖος Ὀδυσσεύς,</l>
    <l>διπλῆν· ἐν δ' ἄρα οἱ περόνη χρυσοῖο τέτυκτο</l>
    <l>αὐλοῖσιν διδύμοισι· πάροιθε δὲ δαίδαλον ἦεν·</l>
    <l>ἐν προτέροισι πόδεσσι κύων ἔχε ποικίλον ἐλλόν,</l>
    <l>ἀσπαίροντα λάων· τὸ δὲ θαυμάζεσκον ἅπαντες,</l>
    <l>ὡς οἱ χρύσεοι ἐόντες ὁ μὲν λάε νεβρὸν ἀπάγχων,</l>
    <l>αὐτὰρ ὁ ἐκφυγέειν μεμαὼς ἤσπαιρε πόδεσσι.</l>
    <l>τὸν δὲ χιτῶν' ἐνόησα περὶ χροῒ σιγαλόεντα,</l>
    <l>οἷόν τε κρομύοιο λοπὸν κάτα ἰσχαλέοιο·</l>
    <l>τὼς μὲν ἔην μαλακός, λαμπρὸς δ' ἦν ἠέλιος ὥς.</l>
    <l>ἦ μὲν πολλαί γ' αὐτὸν ἐθηήσαντο γυναῖκες.</l>
    <l>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν·</l>
    <l>οὐκ οἶδ', ἢ τάδε ἕστο περὶ χροῒ οἴκοθ' Ὀδυσσεύς,</l>
    <l>ἦ τις ἑταίρων δῶκε θοῆς ἐπὶ νηὸς ἰόντι</l>
    <l>ἤ τίς που καὶ ξεῖνος, ἐπεὶ πολλοῖσιν Ὀδυσσεὺς</l>
    <l>ἔσκε φίλος· παῦροι γὰρ Ἀχαιῶν ἦσαν ὁμοῖοι.</l>
    <l>καί οἱ ἐγὼ χάλκειον ἄορ καὶ δίπλακα δῶκα</l>
    <l>καλὴν πορφυρέην καὶ τερμιόεντα χιτῶνα,</l>
    <l>αἰδοίως δ' ἀπέπεμπον ἐϋσσέλμου ἐπὶ νηός.</l>
    <l>καὶ μέν οἱ κῆρυξ ὀλίγον προγενέστερος αὐτοῦ</l>
    <l>εἵπετο· καὶ τόν τοι μυθήσομαι, οἷος ἔην περ·</l>
    <l>γυρὸς ἐν ὤμοισιν, μελανόχροος, οὐλοκάρηνος,</l>
    <l>Εὐρυβάτης δ' ὄνομ' ἔσκε· τίεν δέ μιν ἔξοχον ἄλλων</l>
    <l>ὧν ἑτάρων Ὀδυσεύς, ὅτι οἱ φρεσὶν ἄρτια ᾔδη.’</l>
    <l>ὣς φάτο, τῇ δ' ἔτι μᾶλλον ὑφ' ἵμερον ὦρσε γόοιο</l>
    <l>σήματ' ἀναγνούσῃ, τά οἱ ἔμπεδα πέφραδ' Ὀδυσσεύς.</l>
    <l>ἡ δ' ἐπεὶ οὖν τάρφθη πολυδακρύτοιο γόοιο,</l>
    <l>καὶ τότε μιν μύθοισιν ἀμειβομένη προσέειπε·</l>
    <l>‘νῦν μὲν δή μοι, ξεῖνε, πάρος περ ἐὼν ἐλεεινός,</l>
    <l>ἐν μεγάροισιν ἐμοῖσι φίλος τ' ἔσῃ αἰδοῖός τε·</l>
    <l>αὐτὴ γὰρ τάδε εἵματ' ἐγὼ πόρον, οἷ' ἀγορεύεις,</l>
    <l>πτύξασ' ἐκ θαλάμου, περόνην τ' ἐπέθηκα φαεινὴν</l>
    <l>κείνῳ ἄγαλμ' ἔμεναι. τὸν δ' οὐχ ὑποδέξομαι αὖτις</l>
    <l>οἴκαδε νοστήσαντα φίλην ἐς πατρίδα γαῖαν.</l>
    <l>τῶ ῥα κακῇ αἴσῃ κοίλης ἐπὶ νηὸς Ὀδυσσεὺς</l>
    <l>ᾤχετ' ἐποψόμενος Κακοΐλιον οὐκ ὀνομαστήν.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γύναι αἰδοίη Λαερτιάδεω Ὀδυσῆος,</l>
    <l>μηκέτι νῦν χρόα καλὸν ἐναίρεο μηδέ τι θυμὸν</l>
    <l>τῆκε πόσιν γοόωσα. νεμεσσῶμαί γε μὲν οὐδέν·</l>
    <l>καὶ γάρ τίς τ' ἀλλοῖον ὀδύρεται ἄνδρ' ὀλέσασα</l>
    <l>κουρίδιον, τῷ τέκνα τέκῃ φιλότητι μιγεῖσα,</l>
    <l>ἢ Ὀδυσῆ', ὅν φασι θεοῖσ' ἐναλίγκιον εἶναι.</l>
    <l>ἀλλὰ γόου μὲν παῦσαι, ἐμεῖο δὲ σύνθεο μῦθον·</l>
    <l>νημερτέως γάρ τοι μυθήσομαι οὐδ' ἐπικεύσω,</l>
    <l>ὡς ἤδη Ὀδυσῆος ἐγὼ περὶ νόστου ἄκουσα</l>
    <l>ἀγχοῦ, Θεσπρωτῶν ἀνδρῶν ἐν πίονι δήμῳ,</l>
    <l>ζωοῦ· αὐτὰρ ἄγει κειμήλια πολλὰ καὶ ἐσθλά,</l>
    <l>αἰτίζων ἀνὰ δῆμον. ἀτὰρ ἐρίηρας ἑταίρους</l>
    <l>ὤλεσε καὶ νῆα γλαφυρὴν ἐνὶ οἴνοπι πόντῳ,</l>
    <l>Θρινακίης ἄπο νήσου ἰών· ὀδύσαντο γὰρ αὐτῷ</l>
    <l>Ζεύς τε καὶ Ἠέλιος· τοῦ γὰρ βόας ἔκταν ἑταῖροι.</l>
    <l>οἱ μὲν πάντες ὄλοντο πολυκλύστῳ ἐνὶ πόντῳ·</l>
    <l>τὸν δ' ἄρ' ἐπὶ τρόπιος νηὸς βάλε κῦμ' ἐπὶ χέρσου,</l>
    <l>Φαιήκων ἐς γαῖαν, οἳ ἀγχίθεοι γεγάασιν·</l>
    <l>οἳ δή μιν περὶ κῆρι θεὸν ὣς τιμήσαντο</l>
    <l>καί οἱ πολλὰ δόσαν πέμπειν τέ μιν ἤθελον αὐτοὶ</l>
    <l>οἴκαδ' ἀπήμαντον. καί κεν πάλαι ἐνθάδ' Ὀδυσσεὺς</l>
    <l>ἤην· ἀλλ' ἄρα οἱ τό γε κέρδιον εἴσατο θυμῷ,</l>
    <l>χρήματ' ἀγυρτάζειν πολλὴν ἐπὶ γαῖαν ἰόντι·</l>
    <l>ὣς περὶ κέρδεα πολλὰ καταθνητῶν ἀνθρώπων</l>
    <l>οἶδ' Ὀδυσεύς, οὐδ' ἄν τις ἐρίσσειε βροτὸς ἄλλος.</l>
    <l>ὥς μοι Θεσπρωτῶν βασιλεὺς μυθήσατο Φείδων·</l>
    <l>ὤμνυε δὲ πρὸς ἔμ' αὐτόν, ἀποσπένδων ἐνὶ οἴκῳ,</l>
    <l>νῆα κατειρύσθαι καὶ ἐπαρτέας ἔμμεν ἑταίρους,</l>
    <l>οἳ δή μιν πέμψουσι φίλην ἐς πατρίδα γαῖαν.</l>
    <l>ἀλλ' ἐμὲ πρὶν ἀπέπεμψε· τύχησε γὰρ ἐρχομένη νηῦς</l>
    <l>ἀνδρῶν Θεσπρωτῶν ἐς Δουλίχιον πολύπυρον.</l>
    <l>καί μοι κτήματ' ἔδειξεν, ὅσα ξυναγείρατ' Ὀδυσσεύς·</l>
    <l>καί νύ κεν ἐς δεκάτην γενεὴν ἕτερόν γ' ἔτι βόσκοι·</l>
    <l>τόσσα οἱ ἐν μεγάροις κειμήλια κεῖτο ἄνακτος.</l>
    <l>τὸν δ' ἐς Δωδώνην φάτο βήμεναι, ὄφρα θεοῖο</l>
    <l>ἐκ δρυὸς ὑψικόμοιο Διὸς βουλὴν ἐπακούσαι,</l>
    <l>ὅππως νοστήσειε φίλην ἐς πατρίδα γαῖαν,</l>
    <l>ἤδη δὴν ἀπεών, ἢ ἀμφαδὸν ἦε κρυφηδόν.</l>
    <l>ὣς ὁ μὲν οὕτως ἐστὶ σόος καὶ ἐλεύσεται ἤδη</l>
    <l>ἄγχι μάλ', οὐδ' ἔτι τῆλε φίλων καὶ πατρίδος αἴης</l>
    <l>δηρὸν ἀπεσσεῖται· ἔμπης δέ τοι ὅρκια δώσω.</l>
    <l>ἴστω νῦν Ζεὺς πρῶτα, θεῶν ὕπατος καὶ ἄριστος,</l>
    <l>ἱστίη τ' Ὀδυσῆος ἀμύμονος, ἣν ἀφικάνω·</l>
    <l>ἦ μέν τοι τάδε πάντα τελείεται ὡς ἀγορεύω.</l>
    <l>τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς,</l>
    <l>τοῦ μὲν φθίνοντος μηνός, τοῦ δ' ἱσταμένοιο.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘αἲ γὰρ τοῦτο, ξεῖνε, ἔπος τετελεσμένον εἴη·</l>
    <l>τῶ κε τάχα γνοίης φιλότητά τε πολλά τε δῶρα</l>
    <l>ἐξ ἐμεῦ, ὡς ἄν τίς σε συναντόμενος μακαρίζοι.</l>
    <l>ἀλλά μοι ὧδ' ἀνὰ θυμὸν ὀΐεται, ὡς ἔσεταί περ·</l>
    <l>οὔτ' Ὀδυσεὺς ἔτι οἶκον ἐλεύσεται, οὔτε σὺ πομπῆς</l>
    <l>τεύξῃ, ἐπεὶ οὐ τοῖοι σημάντορές εἰσ' ἐνὶ οἴκῳ,</l>
    <l>οἷος Ὀδυσσεὺς ἔσκε μετ' ἀνδράσιν, εἴ ποτ' ἔην γε,</l>
    <l>ξείνους αἰδοίους ἀποπεμπέμεν ἠδὲ δέχεσθαι.</l>
    <l>ἀλλά μιν, ἀμφίπολοι, ἀπονίψατε, κάτθετε δ' εὐνήν,</l>
    <l>δέμνια καὶ χλαίνας καὶ ῥήγεα σιγαλόεντα,</l>
    <l>ὥς κ' εὖ θαλπιόων χρυσόθρονον Ἠῶ ἵκηται.</l>
    <l>ἠῶθεν δὲ μάλ' ἦρι λοέσσαι τε χρῖσαί τε,</l>
    <l>ὥς κ' ἔνδον παρὰ Τηλεμάχῳ δείπνοιο μέδηται</l>
    <l>ἥμενος ἐν μεγάρῳ. τῷ δ' ἄλγιον, ὅς κεν ἐκείνων</l>
    <l>τοῦτον ἀνιάζῃ θυμοφθόρος· οὐδέ τι ἔργον</l>
    <l>ἐνθάδ' ἔτι πρήξει, μάλα περ κεχολωμένος αἰνῶς.</l>
    <l>πῶς γὰρ ἐμεῦ σύ, ξεῖνε, δαήσεαι, εἴ τι γυναικῶν</l>
    <l>ἀλλάων περίειμι νόον καὶ ἐπίφρονα μῆτιν,</l>
    <l>εἴ κεν ἀϋσταλέος, κακὰ εἱμένος ἐν μεγάροισι</l>
    <l>δαινύῃ; ἄνθρωποι δὲ μινυνθάδιοι τελέθουσιν.</l>
    <l>ὃς μὲν ἀπηνὴς αὐτὸς ἔῃ καὶ ἀπηνέα εἰδῇ,</l>
    <l>τῷ δὲ καταρῶνται πάντες βροτοὶ ἄλγε' ὀπίσσω</l>
    <l>ζωῷ, ἀτὰρ τεθνεῶτί γ' ἐφεψιόωνται ἅπαντες·</l>
    <l>ὃς δ' ἂν ἀμύμων αὐτὸς ἔῃ καὶ ἀμύμονα εἰδῇ,</l>
    <l>τοῦ μέν τε κλέος εὐρὺ διὰ ξεῖνοι φορέουσι</l>
    <l>πάντας ἐπ' ἀνθρώπους, πολλοί τέ μιν ἐσθλὸν ἔειπον.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γύναι αἰδοίη Λαερτιάδεω Ὀδυσῆος,</l>
    <l>ἦ τοι ἐμοὶ χλαῖναι καὶ ῥήγεα σιγαλόεντα</l>
    <l>ἤχθεθ', ὅτε πρῶτον Κρήτης ὄρεα νιφόεντα</l>
    <l>νοσφισάμην ἐπὶ νηὸς ἰὼν δολιχηρέτμοιο·</l>
    <l>κείω δ' ὡς τὸ πάρος περ ἀΰπνους νύκτας ἴαυον.</l>
    <l>πολλὰς γὰρ δὴ νύκτας ἀεικελίῳ ἐνὶ κοίτῃ</l>
    <l>ἄεσα καί τ' ἀνέμεινα ἐΰθρονον Ἠῶ δῖαν.</l>
    <l>οὐδέ τί μοι ποδάνιπτρα ποδῶν ἐπιήρανα θυμῷ</l>
    <l>γίνεται· οὐδὲ γυνὴ ποδὸς ἅψεται ἡμετέροιο</l>
    <l>τάων, αἵ τοι δῶμα κάτα δρήστειραι ἔασιν,</l>
    <l>εἰ μή τις γρηῦς ἐστι παλαιή, κεδνὰ ἰδυῖα,</l>
    <l>ἥ τις δὴ τέτληκε τόσα φρεσὶν ὅσσα τ' ἐγώ περ·</l>
    <l>τῇ δ' οὐκ ἂν φθονέοιμι ποδῶν ἅψασθαι ἐμεῖο.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘ξεῖνε φίλ'· οὐ γάρ πώ τις ἀνὴρ πεπνυμένος ὧδε</l>
    <l>ξείνων τηλεδαπῶν φιλίων ἐμὸν ἵκετο δῶμα,</l>
    <l>ὡς σὺ μάλ' εὐφραδέως πεπνυμένα πάντ' ἀγορεύεις·</l>
    <l>ἔστι δέ μοι γρηῢς πυκινὰ φρεσὶ μήδε' ἔχουσα,</l>
    <l>ἣ κεῖνον δύστηνον ἐῢ τρέφεν ἠδ' ἀτίταλλε</l>
    <l>δεξαμένη χείρεσσ', ὅτε μιν πρῶτον τέκε μήτηρ·</l>
    <l>ἥ σε πόδας νίψει, ὀλιγηπελέουσά περ ἔμπης.</l>
    <l>ἀλλ' ἄγε νῦν ἀνστᾶσα, περίφρων Εὐρύκλεια,</l>
    <l>νίψον σοῖο ἄνακτος ὁμήλικα· καί που Ὀδυσσεὺς</l>
    <l>ἤδη τοιόσδ' ἐστὶ πόδας τοιόσδε τε χεῖρας·</l>
    <l>αἶψα γὰρ ἐν κακότητι βροτοὶ καταγηράσκουσιν.’</l>
    <l>ὣς ἄρ' ἔφη, γρηῢς δὲ κατέσχετο χερσὶ πρόσωπα,</l>
    <l>δάκρυα δ' ἔκβαλε θερμά, ἔπος δ' ὀλοφυδνὸν ἔειπεν·</l>
    <l>‘ὤ μοι ἐγὼ σέο, τέκνον, ἀμήχανος· ἦ σε περὶ Ζεὺς</l>
    <l>ἀνθρώπων ἤχθηρε θεουδέα θυμὸν ἔχοντα.</l>
    <l>οὐ γάρ πώ τις τόσσα βροτῶν Διὶ τερπικεραύνῳ</l>
    <l>πίονα μηρί' ἔκη' οὐδ' ἐξαίτους ἑκατόμβας,</l>
    <l>ὅσσα σὺ τῷ ἐδίδους ἀρώμενος, εἷος ἵκοιο</l>
    <l>γῆράς τε λιπαρὸν θρέψαιό τε φαίδιμον υἱόν·</l>
    <l>νῦν δέ τοι οἴῳ πάμπαν ἀφείλετο νόστιμον ἦμαρ.</l>
    <l>οὕτω που καὶ κείνῳ ἐφεψιόωντο γυναῖκες</l>
    <l>ξείνων τηλεδαπῶν, ὅτε τευ κλυτὰ δώμαθ' ἵκοιτο,</l>
    <l>ὡς σέθεν αἱ κύνες αἵδε καθεψιόωνται ἅπασαι,</l>
    <l>τάων νῦν λώβην τε καὶ αἴσχεα πόλλ' ἀλεείνων</l>
    <l>οὐκ ἐάᾳς νίζειν· ἐμὲ δ' οὐκ ἀέκουσαν ἄνωγε</l>
    <l>κούρη Ἰκαρίοιο, περίφρων Πηνελόπεια.</l>
    <l>τῶ σε πόδας νίψω ἅμα τ' αὐτῆς Πηνελοπείης</l>
    <l>καὶ σέθεν εἵνεκ', ἐπεί μοι ὀρώρεται ἔνδοθι θυμὸς</l>
    <l>κήδεσιν. ἀλλ' ἄγε νῦν ξυνίει ἔπος, ὅττι κεν εἴπω·</l>
    <l>πολλοὶ δὴ ξεῖνοι ταλαπείριοι ἐνθάδ' ἵκοντο,</l>
    <l>ἀλλ' οὔ πώ τινά φημι ἐοικότα ὧδε ἰδέσθαι</l>
    <l>ὡς σὺ δέμας φωνήν τε πόδας τ' Ὀδυσῆϊ ἔοικας.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γρηῦ, οὕτω φασὶν ὅσοι ἴδον ὀφθαλμοῖσιν</l>
    <l>ἡμέας ἀμφοτέρους, μάλα εἰκέλω ἀλλήλοιϊν</l>
    <l>ἔμμεναι, ὡς σύ περ αὐτὴ ἐπιφρονέουσ' ἀγορεύεις.’</l>
    <l>ὣς ἄρ' ἔφη, γρηῢς δὲ λέβηθ' ἕλε παμφανόωντα,</l>
    <l>τῷ πόδας ἐξαπένιζεν, ὕδωρ δ' ἐνεχεύατο πολλόν,</l>
    <l>ψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς</l>
    <l>ἷζεν ἀπ' ἐσχαρόφιν, ποτὶ δὲ σκότον ἐτράπετ' αἶψα·</l>
    <l>αὐτίκα γὰρ κατὰ θυμὸν ὀΐσατο, μή ἑ λαβοῦσα</l>
    <l>οὐλὴν ἀμφράσσαιτο καὶ ἀμφαδὰ ἔργα γένοιτο.</l>
    <l>νίζε δ' ἄρ' ἄσσον ἰοῦσα ἄναχθ' ἑόν· αὐτίκα δ' ἔγνω</l>
    <l>οὐλήν, τήν ποτέ μιν σῦς ἤλασε λευκῷ ὀδόντι</l>
    <l>Παρνησόνδ' ἐλθόντα μετ' Αὐτόλυκόν τε καὶ υἷας,</l>
    <l>μητρὸς ἑῆς πατέρ' ἐσθλόν, ὃς ἀνθρώπους ἐκέκαστο</l>
    <l>κλεπτοσύνῃ θ' ὅρκῳ τε· θεὸς δέ οἱ αὐτὸς ἔδωκεν</l>
    <l>Ἑρμείας· τῷ γὰρ κεχαρισμένα μηρία καῖεν</l>
    <l>ἀρνῶν ἠδ' ἐρίφων· ὁ δέ οἱ πρόφρων ἅμ' ὀπήδει.</l>
    <l>Αὐτόλυκος δ' ἐλθὼν Ἰθάκης ἐς πίονα δῆμον</l>
    <l>παῖδα νέον γεγαῶτα κιχήσατο θυγατέρος ἧς·</l>
    <l>τόν ῥά οἱ Εὐρύκλεια φίλοισ' ἐπὶ γούνασι θῆκε</l>
    <l>παυομένῳ δόρποιο, ἔπος τ' ἔφατ' ἔκ τ' ὀνόμαζεν·</l>
    <l>‘Αὐτόλυκ', αὐτὸς νῦν ὄνομ' εὕρεο, ὅττι κε θεῖο</l>
    <l>παιδὸς παιδὶ φίλῳ· πολυάρητος δέ τοί ἐστι.’</l>
    <l>τὴν δ' αὖτ' Αὐτόλυκος ἀπαμείβετο φώνησέν τε·</l>
    <l>‘γαμβρὸς ἐμὸς θύγατέρ τε, τίθεσθ' ὄνομ', ὅττι κεν εἴπω·</l>
    <l>πολλοῖσιν γὰρ ἐγώ γε ὀδυσσάμενος τόδ' ἱκάνω,</l>
    <l>ἀνδράσιν ἠδὲ γυναιξὶν ἀνὰ χθόνα βωτιάνειραν·</l>
    <l>τῷ δ' Ὀδυσεὺς ὄνομ' ἔστω ἐπώνυμον. αὐτὰρ ἐγώ γε,</l>
    <l>ὁππότ' ἂν ἡβήσας μητρώϊον ἐς μέγα δῶμα</l>
    <l>ἔλθῃ Παρνησόνδ', ὅθι πού μοι κτήματ' ἔασι,</l>
    <l>τῶν οἱ ἐγὼ δώσω καί μιν χαίροντ' ἀποπέμψω.’</l>
    <l>τῶν ἕνεκ' ἦλθ' Ὀδυσεύς, ἵνα οἱ πόροι ἀγλαὰ δῶρα.</l>
    <l>τὸν μὲν ἄρ' Αὐτόλυκός τε καὶ υἱέες Αὐτολύκοιο</l>
    <l>χερσίν τ' ἠσπάζοντο ἔπεσσί τε μειλιχίοισι·</l>
    <l>μήτηρ δ' Ἀμφιθέη μητρὸς περιφῦσ' Ὀδυσῆϊ</l>
    <l>κύσσ' ἄρα μιν κεφαλήν τε καὶ ἄμφω φάεα καλά.</l>
    <l>Αὐτόλυκος δ' υἱοῖσιν ἐκέκλετο κυδαλίμοισι</l>
    <l>δεῖπνον ἐφοπλίσσαι· τοὶ δ' ὀτρύνοντος ἄκουσαν.</l>
    <l>αὐτίκα δ' εἰσάγαγον βοῦν ἄρσενα πενταέτηρον·</l>
    <l>τὸν δέρον ἀμφί θ' ἕπον καί μιν διέχευαν ἅπαντα</l>
    <l>μίστυλλόν τ' ἄρ' ἐπισταμένως πεῖράν τ' ὀβελοῖσιν</l>
    <l>ὤπτησάν τε περιφραδέως δάσσαντό τε μοίρας.</l>
    <l>ὣς τότε μὲν πρόπαν ἦμαρ ἐς ἠέλιον καταδύντα</l>
    <l>δαίνυντ', οὐδέ τι θυμὸς ἐδεύετο δαιτὸς ἐΐσης·</l>
    <l>ἦμος δ' ἠέλιος κατέδυ καὶ ἐπὶ κνέφας ἦλθε,</l>
    <l>δὴ τότε κοιμήσαντο καὶ ὕπνου δῶρον ἕλοντο.</l>
    <l>ἦμος δ' ἠριγένεια φάνη ῥοδοδάκτυλος Ἠώς,</l>
    <l>βάν ῥ' ἴμεν ἐς θήρην, ἠμὲν κύνες ἠδὲ καὶ αὐτοὶ</l>
    <l>υἱέες Αὐτολύκου· μετὰ τοῖσι δὲ δῖος Ὀδυσσεὺς</l>
    <l>ἤϊεν· αἰπὺ δ' ὄρος προσέβαν καταειμένον ὕλῃ</l>
    <l>Παρνησοῦ, τάχα δ' ἵκανον πτύχας ἠνεμοέσσας.</l>
    <l>Ἠέλιος μὲν ἔπειτα νέον προσέβαλλεν ἀρούρας</l>
    <l>ἐξ ἀκαλαῤῥείταο βαθυῤῥόου Ὠκεανοῖο,</l>
    <l>οἱ δ' ἐς βῆσσαν ἵκανον ἐπακτῆρες· πρὸ δ' ἄρ' αὐτῶν</l>
    <l>ἴχνι' ἐρευνῶντες κύνες ἤϊσαν, αὐτὰρ ὄπισθεν</l>
    <l>υἱέες Αὐτολύκου· μετὰ τοῖσι δὲ δῖος Ὀδυσσεὺς</l>
    <l>ἤϊεν ἄγχι κυνῶν, κραδάων δολιχόσκιον ἔγχος.</l>
    <l>ἔνθα δ' ἄρ' ἐν λόχμῃ πυκινῇ κατέκειτο μέγας σῦς·</l>
    <l>τὴν μὲν ἄρ' οὔτ' ἀνέμων διάη μένος ὑγρὸν ἀέντων,</l>
    <l>οὔτε μιν ἠέλιος φαέθων ἀκτῖσιν ἔβαλλεν,</l>
    <l>οὔτ' ὄμβρος περάασκε διαμπερές· ὣς ἄρα πυκνὴ</l>
    <l>ἦεν, ἀτὰρ φύλλων ἐνέην χύσις ἤλιθα πολλή.</l>
    <l>τὸν δ' ἀνδρῶν τε κυνῶν τε περὶ κτύπος ἦλθε ποδοῖϊν,</l>
    <l>ὡς ἐπάγοντες ἐπῇσαν· ὁ δ' ἀντίος ἐκ ξυλόχοιο,</l>
    <l>φρίξας εὖ λοφιήν, πῦρ δ' ὀφθαλμοῖσι δεδορκώς,</l>
    <l>στῆ ῥ' αὐτῶν σχεδόθεν. ὁ δ' ἄρα πρώτιστος Ὀδυσσεὺς</l>
    <l>ἔσσυτ' ἀνασχόμενος δολιχὸν δόρυ χειρὶ παχείῃ,</l>
    <l>οὐτάμεναι μεμαώς· ὁ δέ μιν φθάμενος ἔλασεν σῦς</l>
    <l>γουνὸς ὕπερ, πολλὸν δὲ διήφυσε σαρκὸς ὀδόντι</l>
    <l>λικριφὶς ἀΐξας, οὐδ' ὀστέον ἵκετο φωτός.</l>
    <l>τὸν δ' Ὀδυσεὺς οὔτησε τυχὼν κατὰ δεξιὸν ὦμον,</l>
    <l>ἀντικρὺ δὲ διῆλθε φαεινοῦ δουρὸς ἀκωκή·</l>
    <l>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός.</l>
    <l>τὸν μὲν ἄρ' Αὐτολύκου παῖδες φίλοι ἀμφεπένοντο,</l>
    <l>ὠτειλὴν δ' Ὀδυσῆος ἀμύμονος ἀντιθέοιο</l>
    <l>δῆσαν ἐπισταμένως, ἐπαοιδῇ δ' αἷμα κελαινὸν</l>
    <l>ἔσχεθον, αἶψα δ' ἵκοντο φίλου πρὸς δώματα πατρός.</l>
    <l>τὸν μὲν ἄρ' Αὐτόλυκός τε καὶ υἱέες Αὐτολύκοιο</l>
    <l>εὖ ἰησάμενοι ἠδ' ἀγλαὰ δῶρα πορόντες</l>
    <l>καρπαλίμως χαίροντα φίλως χαίροντες ἔπεμπον</l>
    <l>εἰς Ἰθάκην. τῷ μέν ῥα πατὴρ καὶ πότνια μήτηρ</l>
    <l>χαῖρον νοστήσαντι καὶ ἐξερέεινον ἕκαστα,</l>
    <l>οὐλὴν ὅττι πάθοι· ὁ δ' ἄρα σφίσιν εὖ κατέλεξεν,</l>
    <l>ὥς μιν θηρεύοντ' ἔλασεν σῦς λευκῷ ὀδόντι</l>
    <l>Παρνησόνδ' ἐλθόντα σὺν υἱάσιν Αὐτολύκοιο.</l>
    <l>τὴν γρηῢς χείρεσσι καταπρηνέσσι λαβοῦσα</l>
    <l>γνῶ ῥ' ἐπιμασσαμένη, πόδα δὲ προέηκε φέρεσθαι·</l>
    <l>ἐν δὲ λέβητι πέσε κνήμη, κανάχησε δὲ χαλκός,</l>
    <l>ἂψ δ' ἑτέρωσ' ἐκλίθη· τὸ δ' ἐπὶ χθονὸς ἐξέχυθ' ὕδωρ.</l>
    <l>τὴν δ' ἅμα χάρμα καὶ ἄλγος ἕλε φρένα, τὼ δέ οἱ ὄσσε</l>
    <l>δακρυόφιν πλῆσθεν, θαλερὴ δέ οἱ ἔσχετο φωνή.</l>
    <l>ἁψαμένη δὲ γενείου Ὀδυσσῆα προσέειπεν·</l>
    <l>‘ἦ μάλ' Ὀδυσσεύς ἐσσι, φίλον τέκος· οὐδέ σ' ἐγώ γε</l>
    <l>πρὶν ἔγνων, πρὶν πάντα ἄνακτ' ἐμὸν ἀμφαφάασθαι.’</l>
    <l>ἦ, καὶ Πηνελόπειαν ἐσέδρακεν ὀφθαλμοῖσι,</l>
    <l>πεφραδέειν ἐθέλουσα φίλον πόσιν ἔνδον ἐόντα.</l>
    <l>ἡ δ' οὔτ' ἀθρῆσαι δύνατ' ἀντίη οὔτε νοῆσαι·</l>
    <l>τῇ γὰρ Ἀθηναίη νόον ἔτραπεν. αὐτὰρ Ὀδυσσεὺς</l>
    <l>χείρ' ἐπιμασσάμενος φάρυγος λάβε δεξιτερῆφι,</l>
    <l>τῇ δ' ἑτέρῃ ἕθεν ἄσσον ἐρύσσατο φώνησέν τε·</l>
    <l>‘μαῖα, τίη μ' ἐθέλεις ὀλέσαι; σὺ δέ μ' ἔτρεφες αὐτὴ</l>
    <l>τῷ σῷ ἐπὶ μαζῷ· νῦν δ' ἄλγεα πολλὰ μογήσας</l>
    <l>ἤλυθον εἰκοστῷ ἔτεϊ ἐς πατρίδα γαῖαν.</l>
    <l>ἀλλ' ἐπεὶ ἐφράσθης καί τοι θεὸς ἔμβαλε θυμῷ,</l>
    <l>σίγα, μή τίς τ' ἄλλος ἐνὶ μεγάροισι πύθηται.</l>
    <l>ὧδε γὰρ ἐξερέω, καὶ μὴν τετελεσμένον ἔσται·</l>
    <l>εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς,</l>
    <l>οὐδὲ τροφοῦ οὔσης σεῦ ἀφέξομαι, ὁππότ' ἂν ἄλλας</l>
    <l>δμῳὰς ἐν μεγάροισιν ἐμοῖς κτείνωμι γυναῖκας.’</l>
    <l>τὸν δ' αὖτε προσέειπε περίφρων Εὐρύκλεια·</l>
    <l>‘τέκνον ἐμόν, ποῖόν σε ἔπος φύγεν ἕρκος ὀδόντων.</l>
    <l>οἶσθα μέν, οἷον ἐμὸν μένος ἔμπεδον οὐδ' ἐπιεικτόν·</l>
    <l>ἕξω δ' ὡς ὅτε τις στερεὴ λίθος ἠὲ σίδηρος.</l>
    <l>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν·</l>
    <l>εἴ χ' ὑπὸ σοί γε θεὸς δαμάσῃ μνηστῆρας ἀγαυούς,</l>
    <l>δὴ τότε τοι καταλέξω ἐνὶ μεγάροισι γυναῖκας,</l>
    <l>αἵ τέ σ' ἀτιμάζουσι καὶ αἳ νηλείτιδές εἰσι.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘μαῖα, τίη δὲ σὺ τὰς μυθήσεαι; οὐδέ τί σε χρή·</l>
    <l>εὖ νυ καὶ αὐτὸς ἐγὼ φράσομαι καὶ εἴσομ' ἑκάστην.</l>
    <l>ἀλλ' ἔχε σιγῇ μῦθον, ἐπίτρεψον δὲ θεοῖσιν.’</l>
    <l>ὣς ἄρ' ἔφη, γρηῢς δὲ διὲκ μεγάροιο βεβήκει</l>
    <l>οἰσομένη ποδάνιπτρα· τὰ γὰρ πρότερ' ἔκχυτο πάντα.</l>
    <l>αὐτὰρ ἐπεὶ νίψεν τε καὶ ἤλειψεν λίπ' ἐλαίῳ,</l>
    <l>αὖτις ἄρ' ἀσσοτέρω πυρὸς ἕλκετο δίφρον Ὀδυσσεὺς</l>
    <l>θερσόμενος, οὐλὴν δὲ κατὰ ῥακέεσσι κάλυψε.</l>
    <l>τοῖσι δὲ μύθων ἦρχε περίφρων Πηνελόπεια·</l>
    <l>‘ξεῖνε, τὸ μέν σ' ἔτι τυτθὸν ἐγὼν εἰρήσομαι αὐτή·</l>
    <l>καὶ γὰρ δὴ κοίτοιο τάχ' ἔσσεται ἡδέος ὥρη,</l>
    <l>ὅν τινά γ' ὕπνος ἕλῃ γλυκερὸς καὶ κηδόμενόν περ.</l>
    <l>αὐτὰρ ἐμοὶ καὶ πένθος ἀμέτρητον πόρε δαίμων·</l>
    <l>ἤματα μὲν γὰρ τέρπομ' ὀδυρομένη γοόωσα,</l>
    <l>ἔς τ' ἐμὰ ἔργ' ὁρόωσα καὶ ἀμφιπόλων ἐνὶ οἴκῳ·</l>
    <l>αὐτὰρ ἐπὴν νὺξ ἔλθῃ, ἕλῃσί τε κοῖτος ἅπαντας,</l>
    <l>κεῖμαι ἐνὶ λέκτρῳ, πυκιναὶ δέ μοι ἀμφ' ἁδινὸν κῆρ</l>
    <l>ὀξεῖαι μελεδῶναι ὀδυρομένην ἐρέθουσιν.</l>
    <l>ὡς δ' ὅτε Πανδαρέου κούρη, χλωρηῒς ἀηδών,</l>
    <l>καλὸν ἀείδῃσιν ἔαρος νέον ἱσταμένοιο,</l>
    <l>δενδρέων ἐν πετάλοισι καθεζομένη πυκινοῖσιν,</l>
    <l>ἥ τε θαμὰ τρωπῶσα χέει πολυδευκέα φωνήν,</l>
    <l>παῖδ' ὀλοφυρομένη Ἴτυλον φίλον, ὅν ποτε χαλκῷ</l>
    <l>κτεῖνε δι' ἀφραδίας, κοῦρον Ζήθοιο ἄνακτος·</l>
    <l>ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα,</l>
    <l>ἠὲ μένω παρὰ παιδὶ καὶ ἔμπεδα πάντα φυλάσσω,</l>
    <l>κτῆσιν ἐμήν, δμῳάς τε καὶ ὑψερεφὲς μέγα δῶμα,</l>
    <l>εὐνήν τ' αἰδομένη πόσιος δήμοιό τε φῆμιν,</l>
    <l>ἦ ἤδη ἅμ' ἕπωμαι, Ἀχαιῶν ὅς τις ἄριστος</l>
    <l>μνᾶται ἐνὶ μεγάροισι, πορὼν ἀπερείσια ἕδνα.</l>
    <l>παῖς δ' ἐμὸς εἷος ἔην ἔτι νήπιος ἠδὲ χαλίφρων,</l>
    <l>γήμασθ' οὔ μ' εἴα πόσιος κατὰ δῶμα λιποῦσαν·</l>
    <l>νῦν δ' ὅτε δὴ μέγας ἐστὶ καὶ ἥβης μέτρον ἱκάνει,</l>
    <l>καὶ δή μ' ἀρᾶται πάλιν ἐλθέμεν ἐκ μεγάροιο,</l>
    <l>κτήσιος ἀσχαλόων, τήν οἱ κατέδουσιν Ἀχαιοί.</l>
    <l>ἀλλ' ἄγε μοι τὸν ὄνειρον ὑπόκριναι καὶ ἄκουσον.</l>
    <l>χῆνές μοι κατὰ οἶκον ἐείκοσι πυρὸν ἔδουσιν</l>
    <l>ἐξ ὕδατος, καί τέ σφιν ἰαίνομαι εἰσορόωσα·</l>
    <l>ἐλθὼν δ' ἐξ ὄρεος μέγας αἰετὸς ἀγκυλοχήλης</l>
    <l>πᾶσι κατ' αὐχένας ἦξε καὶ ἔκτανεν· οἱ δ' ἐκέχυντο</l>
    <l>ἁθρόοι ἐν μεγάροισ', ὁ δ' ἐς αἰθέρα δῖαν ἀέρθη.</l>
    <l>αὐτὰρ ἐγὼ κλαῖον καὶ ἐκώκυον ἔν περ ὀνείρῳ,</l>
    <l>ἀμφὶ δέ μ' ἠγερέθοντο ἐϋπλοκαμῖδες Ἀχαιαί,</l>
    <l>οἴκτρ' ὀλοφυρομένην, ὅ μοι αἰετὸς ἔκτανε χῆνας.</l>
    <l>ἂψ δ' ἐλθὼν κατ' ἄρ' ἕζετ' ἐπὶ προὔχοντι μελάθρῳ,</l>
    <l>φωνῇ δὲ βροτέῃ κατερήτυε φώνησέν τε·</l>
    <l>‘θάρσει, Ἰκαρίου κούρη τηλεκλειτοῖο·</l>
    <l>οὐκ ὄναρ, ἀλλ' ὕπαρ ἐσθλόν, ὅ τοι τετελεσμένον ἔσται.</l>
    <l>χῆνες μὲν μνηστῆρες, ἐγὼ δέ τοι αἰετὸς ὄρνις</l>
    <l>ἦα πάρος, νῦν αὖτε τεὸς πόσις εἰλήλουθα,</l>
    <l>ὃς πᾶσι μνηστῆρσιν ἀεικέα πότμον ἐφήσω.’</l>
    <l>ὣς ἔφατ', αὐτὰρ ἐμὲ μελιηδὴς ὕπνος ἀνῆκε·</l>
    <l>παπτήνασα δὲ χῆνας ἐνὶ μεγάροισ' ἐνόησα</l>
    <l>πυρὸν ἐρεπτομένους παρὰ πύελον, ἧχι πάρος περ.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γύναι, οὔ πως ἔστιν ὑποκρίνασθαι ὄνειρον</l>
    <l>ἄλλῃ ἀποκλίναντ', ἐπεὶ ἦ ῥά τοι αὐτὸς Ὀδυσσεὺς</l>
    <l>πέφραδ', ὅπως τελέει· μνηστῆρσι δὲ φαίνετ' ὄλεθρος</l>
    <l>πᾶσι μάλ', οὐδέ κέ τις θάνατον καὶ κῆρας ἀλύξει.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘ξεῖν', ἦ τοι μὲν ὄνειροι ἀμήχανοι ἀκριτόμυθοι</l>
    <l>γίνοντ', οὐδέ τι πάντα τελείεται ἀνθρώποισι.</l>
    <l>δοιαὶ γάρ τε πύλαι ἀμενηνῶν εἰσὶν ὀνείρων·</l>
    <l>αἱ μὲν γὰρ κεράεσσι τετεύχαται, αἱ δ' ἐλέφαντι.</l>
    <l>τῶν οἳ μέν κ' ἔλθωσι διὰ πριστοῦ ἐλέφαντος,</l>
    <l>οἵ ῥ' ἐλεφαίρονται, ἔπε' ἀκράαντα φέροντες·</l>
    <l>οἳ δὲ διὰ ξεστῶν κεράων ἔλθωσι θύραζε,</l>
    <l>οἵ ῥ' ἔτυμα κραίνουσι, βροτῶν ὅτε κέν τις ἴδηται.</l>
    <l>ἀλλ' ἐμοὶ οὐκ ἐντεῦθεν ὀΐομαι αἰνὸν ὄνειρον</l>
    <l>ἐλθέμεν· ἦ κ' ἀσπαστὸν ἐμοὶ καὶ παιδὶ γένοιτο.</l>
    <l>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν·</l>
    <l>ἥδε δὴ ἠὼς εἶσι δυσώνυμος, ἥ μ' Ὀδυσῆος</l>
    <l>οἴκου ἀποσχήσει· νῦν γὰρ καταθήσω ἄεθλον,</l>
    <l>τοὺς πελέκεας, τοὺς κεῖνος ἐνὶ μεγάροισιν ἑοῖσιν</l>
    <l>ἵστασχ' ἑξείης, δρυόχους ὥς, δώδεκα πάντας·</l>
    <l>στὰς δ' ὅ γε πολλὸν ἄνευθε διαῤῥίπτασκεν ὀϊστόν.</l>
    <l>νῦν δὲ μνηστήρεσσιν ἄεθλον τοῦτον ἐφήσω·</l>
    <l>ὃς δέ κε ῥηΐτατ' ἐντανύσῃ βιὸν ἐν παλάμῃσι</l>
    <l>καὶ διοϊστεύσῃ πελέκεων δυοκαίδεκα πάντων,</l>
    <l>τῷ κεν ἅμ' ἑσποίμην, νοσφισσαμένη τόδε δῶμα</l>
    <l>κουρίδιον, μάλα καλόν, ἐνίπλειον βιότοιο,</l>
    <l>τοῦ ποτε μεμνήσεσθαι ὀΐομαι ἔν περ ὀνείρῳ.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γύναι αἰδοίη Λαερτιάδεω Ὀδυσῆος,</l>
    <l>μηκέτι νῦν ἀνάβαλλε δόμοισ' ἔνι τοῦτον ἄεθλον·</l>
    <l>πρὶν γάρ τοι πολύμητις ἐλεύσεται ἐνθάδ' Ὀδυσσεύς,</l>
    <l>πρὶν τούτους τόδε τόξον ἐΰξοον ἀμφαφόωντας</l>
    <l>νευρήν τ' ἐντανύσαι διοϊστεῦσαί τε σιδήρου.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘εἴ κ' ἐθέλοις μοι, ξεῖνε, παρήμενος ἐν μεγάροισι</l>
    <l>τέρπειν, οὔ κέ μοι ὕπνος ἐπὶ βλεφάροισι χυθείη.</l>
    <l>ἀλλ' οὐ γάρ πως ἔστιν ἀΰπνους ἔμμεναι αἰὲν</l>
    <l>ἀνθρώπους· ἐπὶ γάρ τοι ἑκάστῳ μοῖραν ἔθηκαν</l>
    <l>ἀθάνατοι θνητοῖσιν ἐπὶ ζείδωρον ἄρουραν.</l>
    <l>ἀλλ' ἦ τοι μὲν ἐγὼν ὑπερώϊον εἰσαναβᾶσα</l>
    <l>λέξομαι εἰς εὐνήν, ἥ μοι στονόεσσα τέτυκται,</l>
    <l>αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς</l>
    <l>ᾤχετ' ἐποψόμενος Κακοΐλιον οὐκ ὀνομαστήν.</l>
    <l>ἔνθα κε λεξαίμην· σὺ δὲ λέξεο τῷδ' ἐνὶ οἴκῳ,</l>
    <l>ἢ χαμάδις στορέσας, ἤ τοι κατὰ δέμνια θέντων.’</l>
    <l>ὣς εἰποῦσ' ἀνέβαιν' ὑπερώϊα σιγαλόεντα,</l>
    <l>οὐκ οἴη, ἅμα τῇ γε καὶ ἀμφίπολοι κίον ἄλλαι.</l>
    <l>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ</l>
    <l>κλαῖεν ἔπειτ' Ὀδυσῆα φίλον πόσιν, ὄφρα οἱ ὕπνον</l>
    <l>ἡδὺν ἐπὶ βλεφάροισι βάλε γλαυκῶπις Ἀθήνη.</l>
  </verse>
  <chapter label="Ῥαψωδία υ">Ῥαψωδία υ</chapter>
  <verse ln="1">
    <l>Αὐτὰρ ὁ ἐν προδόμῳ εὐνάζετο δῖος Ὀδυσσεύς·</l>
    <l>κὰμ μὲν ἀδέψητον βοέην στόρεσ', αὐτὰρ ὕπερθεν</l>
    <l>κώεα πόλλ' ὀΐων, τοὺς ἱρεύεσκον Ἀχαιοί·</l>
    <l>Εὐρυνόμη δ' ἄρ' ἐπὶ χλαῖναν βάλε κοιμηθέντι.</l>
    <l>ἔνθ' Ὀδυσεὺς μνηστῆρσι κακὰ φρονέων ἐνὶ θυμῷ</l>
    <l>κεῖτ' ἐγρηγορόων· ταὶ δ' ἐκ μεγάροιο γυναῖκες</l>
    <l>ἤϊσαν, αἳ μνηστῆρσιν ἐμισγέσκοντο πάρος περ,</l>
    <l>ἀλλήλῃσι γέλω τε καὶ εὐφροσύνην παρέχουσαι.</l>
    <l>τοῦ δ' ὠρίνετο θυμὸς ἐνὶ στήθεσσι φίλοισι·</l>
    <l>πολλὰ δὲ μερμήριζε κατὰ φρένα καὶ κατὰ θυμόν,</l>
    <l>ἠὲ μεταΐξας θάνατον τεύξειεν ἑκάστῃ,</l>
    <l>ἦ ἔτ' ἐῷ μνηστῆρσιν ὑπερφιάλοισι μιγῆναι</l>
    <l>ὕστατα καὶ πύματα· κραδίη δέ οἱ ἔνδον ὑλάκτει.</l>
    <l>ὡς δὲ κύων ἀμαλῇσι περὶ σκυλάκεσσι βεβῶσα</l>
    <l>ἄνδρ' ἀγνοιήσασ' ὑλάει μέμονέν τε μάχεσθαι,</l>
    <l>ὥς ῥα τοῦ ἔνδον ὑλάκτει ἀγαιομένου κακὰ ἔργα.</l>
    <l>στῆθος δὲ πλήξας κραδίην ἠνίπαπε μύθῳ·</l>
    <l>‘τέτλαθι δή, κραδίη· καὶ κύντερον ἄλλο ποτ' ἔτλης,</l>
    <l>ἤματι τῷ, ὅτε μοι μένος ἄσχετος ἤσθιε Κύκλωψ</l>
    <l>ἰφθίμους ἑτάρους· σὺ δ' ἐτόλμας, ὄφρα σε μῆτις</l>
    <l>ἐξάγαγ' ἐξ ἄντροιο ὀϊόμενον θανέεσθαι.’</l>
    <l>ὣς ἔφατ', ἐν στήθεσσι καθαπτόμενος φίλον ἦτορ·</l>
    <l>τῷ δὲ μάλ' ἐν πείσῃ κραδίη μένε τετληυῖα</l>
    <l>νωλεμέως· ἀτὰρ αὐτὸς ἑλίσσετο ἔνθα καὶ ἔνθα.</l>
    <l>ὡς δ' ὅτε γαστέρ' ἀνὴρ πολέος πυρὸς αἰθομένοιο,</l>
    <l>ἐμπλείην κνίσης τε καὶ αἵματος, ἔνθα καὶ ἔνθα</l>
    <l>αἰόλλῃ, μάλα δ' ὦκα λιλαίεται ὀπτηθῆναι,</l>
    <l>ὣς ἄρ' ὅ γ' ἔνθα καὶ ἔνθα ἑλίσσετο μερμηρίζων,</l>
    <l>ὅππως δὴ μνηστῆρσιν ἀναιδέσι χεῖρας ἐφήσει,</l>
    <l>μοῦνος ἐὼν πολέσι. σχεδόθεν δέ οἱ ἦλθεν Ἀθήνη</l>
    <l>οὐρανόθεν καταβᾶσα, δέμας δ' ἤϊκτο γυναικί·</l>
    <l>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπε·</l>
    <l>‘τίπτ' αὖτ' ἐγρήσσεις, πάντων περὶ κάμμορε φωτῶν;</l>
    <l>οἶκος μέν τοι ὅδ' ἐστί, γυνὴ δέ τοι ἥδ' ἐνὶ οἴκῳ</l>
    <l>καὶ πάϊς, οἷόν πού τις ἐέλδεται ἔμμεναι υἷα.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ναὶ δὴ ταῦτά γε πάντα, θεά, κατὰ μοῖραν ἔειπες·</l>
    <l>ἀλλά τί μοι τόδε θυμὸς ἐνὶ φρεσὶ μερμηρίζει,</l>
    <l>ὅππως δὴ μνηστῆρσιν ἀναιδέσι χεῖρας ἐφήσω,</l>
    <l>μοῦνος ἐών· οἱ δ' αἰὲν ἀολλέες ἔνδον ἔασι.</l>
    <l>πρὸς δ' ἔτι καὶ τόδε μεῖζον ἐνὶ φρεσὶ μερμηρίζω·</l>
    <l>εἴ περ γὰρ κτείναιμι Διός τε σέθεν τε ἕκητι,</l>
    <l>πῇ κεν ὑπεκπροφύγοιμι; τά σε φράζεσθαι ἄνωγα.’</l>
    <l>τὸν δ' αὖτε προσέειπε θεὰ γλαυκῶπις Ἀθήνη·</l>
    <l>‘σχέτλιε, καὶ μέν τίς τε χερείονι πείθεθ' ἑταίρῳ,</l>
    <l>ὅς περ θνητός τ' ἐστὶ καὶ οὐ τόσα μήδεα οἶδεν·</l>
    <l>αὐτὰρ ἐγὼ θεός εἰμι, διαμπερὲς ἥ σε φυλάσσω</l>
    <l>ἐν πάντεσσι πόνοισ'. ἐρέω δέ τοι ἐξαναφανδόν·</l>
    <l>εἴ περ πεντήκοντα λόχοι μερόπων ἀνθρώπων</l>
    <l>νῶϊ περισταῖεν, κτεῖναι μεμαῶτες Ἄρηϊ,</l>
    <l>καί κεν τῶν ἐλάσαιο βόας καὶ ἴφια μῆλα.</l>
    <l>ἀλλ' ἑλέτω σε καὶ ὕπνος· ἀνίη καὶ τὸ φυλάσσειν</l>
    <l>πάννυχον ἐγρήσσοντα, κακῶν δ' ὑποδύσεαι ἤδη.’</l>
    <l>ὣς φάτο, καί ῥά οἱ ὕπνον ἐπὶ βλεφάροισιν ἔχευεν,</l>
    <l>αὐτὴ δ' ἂψ ἐς Ὄλυμπον ἀπέστιχε δῖα θεάων.</l>
    <l>εὖτε τὸν ὕπνος ἔμαρπτε, λύων μελεδήματα θυμοῦ,</l>
    <l>λυσιμελής, ἄλοχος δ' ἄρ' ἐπέγρετο κεδνὰ ἰδυῖα,</l>
    <l>κλαῖεν δ' ἐν λέκτροισι καθεζομένη μαλακοῖσιν.</l>
    <l>αὐτὰρ ἐπεὶ κλαίουσα κορέσσατο ὃν κατὰ θυμόν,</l>
    <l>Ἀρτέμιδι πρώτιστον ἐπεύξατο δῖα γυναικῶν·</l>
    <l>‘Ἄρτεμι, πότνα θεά, θύγατερ Διός, αἴθε μοι ἤδη</l>
    <l>ἰὸν ἐνὶ στήθεσσι βαλοῦσ' ἐκ θυμὸν ἕλοιο</l>
    <l>αὐτίκα νῦν, ἢ ἔπειτά μ' ἀναρπάξασα θύελλα</l>
    <l>οἴχοιτο προφέρουσα κατ' ἠερόεντα κέλευθα,</l>
    <l>ἐν προχοῇς δὲ βάλοι ἀψοῤῥόου Ὠκεανοῖο.</l>
    <l>ὡς δ' ὅτε Πανδαρέου κούρας ἀνέλοντο θύελλαι·</l>
    <l>τῇσι τοκῆας μὲν φθεῖσαν θεοί, αἱ δ' ἐλίποντο</l>
    <l>ὀρφαναὶ ἐν μεγάροισι, κόμισσε δὲ δῖ' Ἀφροδίτη</l>
    <l>τυρῷ καὶ μέλιτι γλυκερῷ καὶ ἡδέϊ οἴνῳ·</l>
    <l>Ἥρη δ' αὐτῇσιν περὶ πασέων δῶκε γυναικῶν</l>
    <l>εἶδος καὶ πινυτήν, μῆκος δ' ἔπορ' Ἄρτεμις ἁγνή,</l>
    <l>ἔργα δ' Ἀθηναίη δέδαε κλυτὰ ἐργάζεσθαι.</l>
    <l>εὖτ' Ἀφροδίτη δῖα προσέστιχε μακρὸν Ὄλυμπον,</l>
    <l>κούρῃσ' αἰτήσουσα τέλος θαλεροῖο γάμοιο,</l>
    <l>ἐς Δία τερπικέραυνον, - ὁ γάρ τ' ἐῢ οἶδεν ἅπαντα,</l>
    <l>μοῖράν τ' ἀμμορίην τε καταθνητῶν ἀνθρώπων, -</l>
    <l>τόφρα δὲ τὰς κούρας Ἅρπυιαι ἀνηρέψαντο</l>
    <l>καί ῥ' ἔδοσαν στυγερῇσιν Ἐρινύσιν ἀμφιπολεύειν·</l>
    <l>ὣς ἔμ' ἀϊστώσειαν Ὀλύμπια δώματ' ἔχοντες,</l>
    <l>ἠέ μ' ἐϋπλόκαμος βάλοι Ἄρτεμις, ὄφρ' Ὀδυσῆα</l>
    <l>ὀσσομένη καὶ γαῖαν ὕπο στυγερὴν ἀφικοίμην,</l>
    <l>μηδέ τι χείρονος ἀνδρὸς ἐϋφραίνοιμι νόημα.</l>
    <l>ἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις</l>
    <l>ἤματα μὲν κλαίῃ, πυκινῶς ἀκαχήμενος ἦτορ,</l>
    <l>νύκτας δ' ὕπνος ἔχῃσιν, - ὁ γάρ τ' ἐπέλησεν ἁπάντων,</l>
    <l>ἐσθλῶν ἠδὲ κακῶν, ἐπεὶ ἂρ βλέφαρ' ἀμφικαλύψῃ· -</l>
    <l>αὐτὰρ ἐμοὶ καὶ ὀνείρατ' ἐπέσσευεν κακὰ δαίμων.</l>
    <l>τῇδε γὰρ αὖ μοι νυκτὶ παρέδραθεν εἴκελος αὐτῷ,</l>
    <l>τοῖος ἐὼν, οἷος ᾖεν ἅμα στρατῷ· αὐτὰρ ἐμὸν κῆρ</l>
    <l>χαῖρ', ἐπεὶ οὐκ ἐφάμην ὄναρ ἔμμεναι, ἀλλ' ὕπαρ ἤδη.’</l>
    <l>ὣς ἔφατ', αὐτίκα δὲ χρυσόθρονος ἤλυθεν Ἠώς.</l>
    <l>τῆς δ' ἄρα κλαιούσης ὄπα σύνθετο δῖος Ὀδυσσεύς·</l>
    <l>μερμήριξε δ' ἔπειτα, δόκησε δέ οἱ κατὰ θυμὸν</l>
    <l>ἤδη γινώσκουσα παρεστάμεναι κεφαλῆφι.</l>
    <l>χλαῖναν μὲν συνελὼν καὶ κώεα, τοῖσιν ἐνεῦδεν,</l>
    <l>ἐς μέγαρον κατέθηκεν ἐπὶ θρόνου, ἐκ δὲ βοείην</l>
    <l>θῆκε θύραζε φέρων, Διὶ δ' εὔξατο χεῖρας ἀνασχών·</l>
    <l>‘Ζεῦ πάτερ, εἴ μ' ἐθέλοντες ἐπὶ τραφερήν τε καὶ ὑγρὴν</l>
    <l>ἤγετ' ἐμὴν ἐς γαῖαν, ἐπεί μ' ἐκακώσατε λίην,</l>
    <l>φήμην τίς μοι φάσθω ἐγειρομένων ἀνθρώπων</l>
    <l>ἔνδοθεν, ἔκτοσθεν δὲ Διὸς τέρας ἄλλο φανήτω.’</l>
    <l>ὣς ἔφατ' εὐχόμενος· τοῦ δ' ἔκλυε μητίετα Ζεύς,</l>
    <l>αὐτίκα δ' ἐβρόντησεν ἀπ' αἰγλήεντος Ὀλύμπου,</l>
    <l>ὑψόθεν ἐκ νεφέων· γήθησε δὲ δῖος Ὀδυσσεύς.</l>
    <l>φήμην δ' ἐξ οἴκοιο γυνὴ προέηκεν ἀλετρὶς</l>
    <l>πλησίον, ἔνθ' ἄρα οἱ μύλαι εἵατο ποιμένι λαῶν.</l>
    <l>τῇσιν δώδεκα πᾶσαι ἐπεῤῥώοντο γυναῖκες</l>
    <l>ἄλφιτα τεύχουσαι καὶ ἀλείατα, μυελὸν ἀνδρῶν·</l>
    <l>αἱ μὲν ἄρ' ἄλλαι εὗδον, ἐπεὶ κατὰ πυρὸν ἄλεσσαν,</l>
    <l>ἡ δὲ μί' οὔ πω παύετ', ἀφαυροτάτη δὲ τέτυκτο·</l>
    <l>ἥ ῥα μύλην στήσασα ἔπος φάτο, σῆμα ἄνακτι·</l>
    <l>‘Ζεῦ πάτερ, ὅς τε θεοῖσι καὶ ἀνθρώποισιν ἀνάσσεις,</l>
    <l>ἦ μεγάλ' ἐβρόντησας ἀπ' οὐρανοῦ ἀστερόεντος,</l>
    <l>οὐδέ ποθι νέφος ἐστί· τέρας νύ τεῳ τόδε φαίνεις.</l>
    <l>κρῆνον νῦν καὶ ἐμοὶ δειλῇ ἔπος, ὅττι κεν εἴπω·</l>
    <l>μνηστῆρες πύματόν τε καὶ ὕστατον ἤματι τῷδε</l>
    <l>ἐν μεγάροισ' Ὀδυσῆος ἑλοίατο δαῖτ' ἐρατεινήν,</l>
    <l>οἳ δή μοι καμάτῳ θυμαλγέϊ γούνατ' ἔλυσαν</l>
    <l>ἄλφιτα τευχούσῃ· νῦν ὕστατα δειπνήσειαν.’</l>
    <l>ὣς ἄρ' ἔφη, χαῖρεν δὲ κλεηδόνι δῖος Ὀδυσσεὺς</l>
    <l>Ζηνός τε βροντῇ· φάτο γὰρ τείσασθαι ἀλείτας.</l>
    <l>αἱ δ' ἄλλαι δμῳαὶ κατὰ δώματα κάλ' Ὀδυσῆος</l>
    <l>ἐγρόμεναι ἀνέκαιον ἐπ' ἐσχάρῃ ἀκάματον πῦρ.</l>
    <l>Τηλέμαχος δ' εὐνῆθεν ἀνίστατο, ἰσόθεος φώς,</l>
    <l>εἵματα ἑσσάμενος, περὶ δὲ ξίφος ὀξὺ θέτ' ὤμῳ,</l>
    <l>ποσσὶ δ' ὑπὸ λιπαροῖσιν ἐδήσατο καλὰ πέδιλα,</l>
    <l>εἵλετο δ' ἄλκιμον ἔγχος ἀκαχμένον ὀξέϊ χαλκῷ.</l>
    <l>στῆ δ' ἄρ' ἐπ' οὐδὸν ἰών, πρὸς δ' Εὐρύκλειαν ἔειπε·</l>
    <l>‘μαῖα φίλη, πῶς ξεῖνον ἐτιμήσασθ' ἐνὶ οἴκῳ</l>
    <l>εὐνῇ καὶ σίτῳ, ἦ αὔτως κεῖται ἀκηδής;</l>
    <l>τοιαύτη γὰρ ἐμὴ μήτηρ, πινυτή περ ἐοῦσα·</l>
    <l>ἐμπλήγδην ἕτερόν γε τίει μερόπων ἀνθρώπων</l>
    <l>χείρονα, τὸν δέ τ' ἀρείον' ἀτιμήσασ' ἀποπέμπει.’</l>
    <l>τὸν δ' αὖτε προσέειπε περίφρων Εὐρύκλεια·</l>
    <l>‘οὐκ ἄν μιν νῦν, τέκνον, ἀναίτιον αἰτιόῳο.</l>
    <l>οἶνον μὲν γὰρ πῖνε καθήμενος, ὄφρ' ἔθελ' αὐτός,</l>
    <l>σίτου δ' οὐκέτ' ἔφη πεινήμεναι· εἴρετο γάρ μιν.</l>
    <l>ἀλλ' ὅτε δὴ κοίτοιο καὶ ὕπνου μιμνῄσκοντο,</l>
    <l>ἡ μὲν δέμνι' ἄνωγεν ὑποστορέσαι δμῳῇσιν,</l>
    <l>αὐτὰρ ὅ γ', ὥς τις πάμπαν ὀϊζυρὸς καὶ ἄποτμος,</l>
    <l>οὐκ ἔθελ' ἐν λέκτροισι καὶ ἐν ῥήγεσσι καθεύδειν,</l>
    <l>ἀλλ' ἐν ἀδεψήτῳ βοέῃ καὶ κώεσιν οἰῶν</l>
    <l>ἔδραθ' ἐνὶ προδόμῳ· χλαῖναν δ' ἐπιέσσαμεν ἡμεῖς.’</l>
    <l>ὣς φάτο, Τηλέμαχος δὲ διὲκ μεγάροιο βεβήκει</l>
    <l>ἔγχος ἔχων· ἅμα τῷ γε κύνες πόδας ἀργοὶ ἕποντο.</l>
    <l>βῆ δ' ἴμεν εἰς ἀγορὴν μετ' ἐϋκνήμιδας Ἀχαιούς.</l>
    <l>ἡ δ' αὖτε δμῳῇσιν ἐκέκλετο δῖα γυναικῶν,</l>
    <l>Εὐρύκλει', Ὦπος θυγάτηρ Πεισηνορίδαο·</l>
    <l>‘ἄγρειθ', αἱ μὲν δῶμα κορήσατε ποιπνύσασαι</l>
    <l>ῥάσσατέ τ' ἔν τε θρόνοισ' εὐποιήτοισι τάπητας</l>
    <l>βάλλετε πορφυρέους· αἱ δὲ σπόγγοισι τραπέζας</l>
    <l>πάσας ἀμφιμάσασθε, καθήρατε δὲ κρητῆρας</l>
    <l>καὶ δέπα ἀμφικύπελλα τετυγμένα· ταὶ δὲ μεθ' ὕδωρ</l>
    <l>ἔρχεσθε κρήνηνδε καὶ οἴσετε θᾶσσον ἰοῦσαι.</l>
    <l>οὐ γὰρ δὴν μνηστῆρες ἀπέσσονται μεγάροιο,</l>
    <l>ἀλλὰ μάλ' ἦρι νέονται, ἐπεὶ καὶ πᾶσιν ἑορτή.’</l>
    <l>ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο.</l>
    <l>αἱ μὲν ἐείκοσι βῆσαν ἐπὶ κρήνην μελάνυδρον,</l>
    <l>αἱ δ' αὐτοῦ κατὰ δώματ' ἐπισταμένως πονέοντο.</l>
    <l>ἐς δ' ἦλθον δρηστῆρες ἀγήνορες· οἱ μὲν ἔπειτα</l>
    <l>εὖ καὶ ἐπισταμένως κέασαν ξύλα, ταὶ δὲ γυναῖκες</l>
    <l>ἦλθον ἀπὸ κρήνης. ἐπὶ δέ σφισιν ἦλθε συβώτης</l>
    <l>τρεῖς σιάλους κατάγων, οἳ ἔσαν μετὰ πᾶσιν ἄριστοι.</l>
    <l>καὶ τοὺς μέν ῥ' εἴασε καθ' ἕρκεα καλὰ νέμεσθαι,</l>
    <l>αὐτὸς δ' αὖτ' Ὀδυσῆα προσηύδα μειλιχίοισι·</l>
    <l>‘ξεῖν', ἦ ἄρ τί σε μᾶλλον Ἀχαιοὶ εἰσορόωσιν,</l>
    <l>ἦέ σ' ἀτιμάζουσι κατὰ μέγαρ' ὡς τὸ πάρος περ;’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘αἲ γὰρ δή, Εὔμαιε, θεοὶ τεισαίατο λώβην,</l>
    <l>ἣν οἵδ' ὑβρίζοντες ἀτάσθαλα μηχανόωνται</l>
    <l>οἴκῳ ἐν ἀλλοτρίῳ, οὐδ' αἰδοῦς μοῖραν ἔχουσιν.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον·</l>
    <l>ἀγχίμολον δέ σφ' ἦλθε Μελάνθιος, αἰπόλος αἰγῶν,</l>
    <l>αἶγας ἄγων, αἳ πᾶσι μετέπρεπον αἰπολίοισι,</l>
    <l>δεῖπνον μνηστήρεσσι· δύω δ' ἅμ' ἕποντο νομῆες.</l>
    <l>καὶ τὰς μὲν κατέδησαν ὑπ' αἰθούσῃ ἐριδούπῳ,</l>
    <l>αὐτὸς δ' αὖτ' Ὀδυσῆα προσηύδα κερτομίοισι·</l>
    <l>‘ξεῖν', ἔτι καὶ νῦν ἐνθάδ' ἀνιήσεις κατὰ δῶμα</l>
    <l>ἀνέρας αἰτίζων, ἀτὰρ οὐκ ἔξεισθα θύραζε;</l>
    <l>πάντως οὐκέτι νῶϊ διακρινέεσθαι ὀΐω</l>
    <l>πρὶν χειρῶν γεύσασθαι, ἐπεὶ σύ περ οὐ κατὰ κόσμον</l>
    <l>αἰτίζεις· εἰσὶν δὲ καὶ ἄλλοθι δαῖτες Ἀχαιῶν.’</l>
    <l>ὣς φάτο, τὸν δ' οὔ τι προσέφη πολύμητις Ὀδυσσεύς,</l>
    <l>ἀλλ' ἀκέων κίνησε κάρη, κακὰ βυσσοδομεύων.</l>
    <l>τοῖσι δ' ἐπὶ τρίτος ἦλθε Φιλοίτιος, ὄρχαμος ἀνδρῶν,</l>
    <l>βοῦν στεῖραν μνηστῆρσιν ἄγων καὶ πίονας αἶγας.</l>
    <l>πορθμῆες δ' ἄρα τούς γε διήγαγον, οἵ τε καὶ ἄλλους</l>
    <l>ἀνθρώπους πέμπουσιν, ὅτίς σφεας εἰσαφίκηται.</l>
    <l>καὶ τὰ μὲν εὖ κατέδησεν ὑπ' αἰθούσῃ ἐριδούπῳ,</l>
    <l>αὐτὸς δ' αὖτ' ἐρέεινε συβώτην ἄγχι παραστάς·</l>
    <l>‘τίς δὴ ὅδε ξεῖνος νέον εἰλήλουθε, συβῶτα,</l>
    <l>ἡμέτερον πρὸς δῶμα; τέων δ' ἒξ εὔχεται εἶναι</l>
    <l>ἀνδρῶν; ποῦ δέ νύ οἱ γενεὴ καὶ πατρὶς ἄρουρα;</l>
    <l>δύσμορος· ἦ τε ἔοικε δέμας βασιλῆϊ ἄνακτι·</l>
    <l>ἀλλὰ θεοὶ δυόωσι πολυπλάγκτους ἀνθρώπους,</l>
    <l>ὁππότε καὶ βασιλεῦσιν ἐπικλώσωνται ὀϊζύν.’</l>
    <l>ἦ, καὶ δεξιτερῇ δειδίσκετο χειρὶ παραστὰς</l>
    <l>καί μιν φωνήσας ἔπεα πτερόεντα προσηύδα·</l>
    <l>‘χαῖρε, πάτερ ὦ ξεῖνε· γένοιτό τοι ἔς περ ὀπίσσω</l>
    <l>ὄλβος· ἀτὰρ μὲν νῦν γε κακοῖσ' ἔχεαι πολέεσσι.</l>
    <l>Ζεῦ πάτερ, οὔ τις σεῖο θεῶν ὀλοώτερος ἄλλος·</l>
    <l>οὐκ ἐλεαίρεις ἄνδρας, ἐπὴν δὴ γείνεαι αὐτός,</l>
    <l>μισγέμεναι κακότητι καὶ ἄλγεσι λευγαλέοισιν.</l>
    <l>ἴδιον, ὡς ἐνόησα, δεδάκρυνται δέ μοι ὄσσε</l>
    <l>μνησαμένῳ Ὀδυσῆος, ἐπεὶ καὶ κεῖνον ὀΐω</l>
    <l>τοιάδε λαίφε' ἔχοντα κατ' ἀνθρώπους ἀλάλησθαι,</l>
    <l>εἴ που ἔτι ζώει καὶ ὁρᾷ φάος ἠελίοιο.</l>
    <l>εἰ δ' ἤδη τέθνηκε καὶ εἰν Ἀΐδαο δόμοισιν,</l>
    <l>ὤ μοι ἔπειτ' Ὀδυσῆος ἀμύμονος, ὅς μ' ἐπὶ βουσὶν</l>
    <l>εἷσ' ἔτι τυτθὸν ἐόντα Κεφαλλήνων ἐνὶ δήμῳ.</l>
    <l>νῦν δ' αἱ μὲν γίνονται ἀθέσφατοι, οὐδέ κεν ἄλλως</l>
    <l>ἀνδρί γ' ὑποσταχύοιτο βοῶν γένος εὐρυμετώπων·</l>
    <l>τὰς δ' ἄλλοι με κέλονται ἀγινέμεναι σφίσιν αὐτοῖς</l>
    <l>ἔδμεναι· οὐδέ τι παιδὸς ἐνὶ μεγάροισ' ἀλέγουσιν,</l>
    <l>οὐδ' ὄπιδα τρομέουσι θεῶν· μεμάασι γὰρ ἤδη</l>
    <l>κτήματα δάσσασθαι δὴν οἰχομένοιο ἄνακτος.</l>
    <l>αὐτὰρ ἐμοὶ τόδε θυμὸς ἐνὶ στήθεσσι φίλοισι</l>
    <l>πόλλ' ἐπιδινεῖται· μάλα μὲν κακὸν υἷος ἐόντος</l>
    <l>ἄλλων δῆμον ἱκέσθαι ἰόντ' αὐτῇσι βόεσσιν</l>
    <l>ἄνδρας ἐς ἀλλοδαπούς· τὸ δὲ ῥίγιον αὖθι μένοντα</l>
    <l>βουσὶν ἐπ' ἀλλοτρίῃσι καθήμενον ἄλγεα πάσχειν.</l>
    <l>καί κεν δὴ πάλαι ἄλλον ὑπερμενέων βασιλήων</l>
    <l>ἐξικόμην φεύγων, ἐπεὶ οὐκέτ' ἀνεκτὰ πέλονται·</l>
    <l>ἀλλ' ἔτι τὸν δύστηνον ὀΐομαι, εἴ ποθεν ἐλθὼν</l>
    <l>ἀνδρῶν μνηστήρων σκέδασιν κατὰ δώματα θείη.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘βουκόλ', ἐπεὶ οὔτε κακῷ οὔτ' ἄφρονι φωτὶ ἔοικας,</l>
    <l>γινώσκω δὲ καὶ αὐτός, ὅ τοι πινυτὴ φρένας ἵκει,</l>
    <l>τοὔνεκά τοι ἐρέω καὶ ἐπὶ μέγαν ὅρκον ὀμοῦμαι·</l>
    <l>ἴστω νῦν Ζεὺς πρῶτα, θεῶν ὕπατος καὶ ἄριστος,</l>
    <l>ἱστίη τ' Ὀδυσῆος ἀμύμονος, ἣν ἀφικάνω·</l>
    <l>ἦ σέθεν ἐνθάδ' ἐόντος ἐλεύσεται οἴκαδ' Ὀδυσσεύς·</l>
    <l>σοῖσιν δ' ὀφθαλμοῖσιν ἐπόψεαι, αἴ κ' ἐθέλῃσθα,</l>
    <l>κτεινομένους μνηστῆρας, οἳ ἐνθάδε κοιρανέουσι.’</l>
    <l>τὸν δ' αὖτε προσέειπε βοῶν ἐπιβουκόλος ἀνήρ·</l>
    <l>‘αἲ γὰρ τοῦτο, ξεῖνε, ἔπος τελέσειε Κρονίων·</l>
    <l>γνοίης χ', οἵη ἐμὴ δύναμις καὶ χεῖρες ἕπονται.’</l>
    <l>ὣς δ' αὔτως Εὔμαιος ἐπεύξατο πᾶσι θεοῖσι</l>
    <l>νοστῆσαι Ὀδυσῆα πολύφρονα ὅνδε δόμονδε.</l>
    <l>ὣς οἱ μὲν τοιαῦτα πρὸς ἀλλήλους ἀγόρευον·</l>
    <l>μνηστῆρες δ' ἄρα Τηλεμάχῳ θάνατόν τε μόρον τε</l>
    <l>ἤρτυον· αὐτὰρ ὁ τοῖσιν ἀριστερὸς ἤλυθεν ὄρνις,</l>
    <l>αἰετὸς ὑψιπέτης, ἔχε δὲ τρήρωνα πέλειαν.</l>
    <l>τοῖσιν δ' Ἀμφίνομος ἀγορήσατο καὶ μετέειπεν·</l>
    <l>‘ὦ φίλοι, οὐχ ἥμιν συνθεύσεται ἥδε γε βουλή,</l>
    <l>Τηλεμάχοιο φόνος· ἀλλὰ μνησώμεθα δαιτός.’</l>
    <l>ὣς ἔφατ' Ἀμφίνομος, τοῖσιν δ' ἐπιήνδανε μῦθος.</l>
    <l>ἐλθόντες δ' ἐς δώματ' Ὀδυσσῆος θείοιο</l>
    <l>χλαίνας μὲν κατέθεντο κατὰ κλισμούς τε θρόνους τε,</l>
    <l>οἱ δ' ἱέρευον ὄϊς μεγάλους καὶ πίονας αἶγας,</l>
    <l>ἵρευον δὲ σύας σιάλους καὶ βοῦν ἀγελαίην·</l>
    <l>σπλάγχνα δ' ἄρ' ὀπτήσαντες ἐνώμων, ἐν δέ τε οἶνον</l>
    <l>κρητῆρσιν κερόωντο· κύπελλα δὲ νεῖμε συβώτης.</l>
    <l>σῖτον δέ σφ' ἐπένειμε Φιλοίτιος, ὄρχαμος ἀνδρῶν,</l>
    <l>καλοῖσ' ἐν κανέοισιν, ἐοινοχόει δὲ Μελανθεύς.</l>
    <l>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον.</l>
    <l>Τηλέμαχος δ' Ὀδυσῆα καθίδρυε, κέρδεα νωμῶν,</l>
    <l>ἐντὸς ἐϋσταθέος μεγάρου, παρὰ λάϊνον οὐδόν,</l>
    <l>δίφρον ἀεικέλιον καταθεὶς ὀλίγην τε τράπεζαν·</l>
    <l>πὰρ δ' ἐτίθει σπλάγχνων μοίρας, ἐν δ' οἶνον ἔχευεν</l>
    <l>ἐν δέπαϊ χρυσέῳ, καί μιν πρὸς μῦθον ἔειπεν·</l>
    <l>‘ἐνταυθοῖ νῦν ἧσο μετ' ἀνδράσιν οἰνοποτάζων·</l>
    <l>κερτομίας δέ τοι αὐτὸς ἐγὼ καὶ χεῖρας ἀφέξω</l>
    <l>πάντων μνηστήρων, ἐπεὶ οὔ τοι δήμιός ἐστιν</l>
    <l>οἶκος ὅδ', ἀλλ' Ὀδυσῆος, ἐμοὶ δ' ἐκτήσατο κεῖνος.</l>
    <l>ὑμεῖς δέ, μνηστῆρες, ἐπίσχετε θυμὸν ἐνιπῆς</l>
    <l>καὶ χειρῶν, ἵνα μή τις ἔρις καὶ νεῖκος ὄρηται.’</l>
    <l>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες</l>
    <l>Τηλέμαχον θαύμαζον, ὃ θαρσαλέως ἀγόρευε.</l>
    <l>τοῖσιν δ' Ἀντίνοος μετέφη, Εὐπείθεος υἱός·</l>
    <l>‘καὶ χαλεπόν περ ἐόντα δεχώμεθα μῦθον, Ἀχαιοί,</l>
    <l>Τηλεμάχου· μάλα δ' ἧμιν ἀπειλήσας ἀγορεύει.</l>
    <l>οὐ γὰρ Ζεὺς εἴασε Κρονίων· τῶ κέ μιν ἤδη</l>
    <l>παύσαμεν ἐν μεγάροισι, λιγύν περ ἐόντ' ἀγορητήν.’</l>
    <l>ὣς ἔφατ' Ἀντίνοος· ὁ δ' ἄρ' οὐκ ἐμπάζετο μύθων.</l>
    <l>κήρυκες δ' ἀνὰ ἄστυ θεῶν ἱερὴν ἑκατόμβην</l>
    <l>ἦγον· τοὶ δ' ἀγέροντο κάρη κομόωντες Ἀχαιοὶ</l>
    <l>ἄλσος ὕπο σκιερὸν ἑκατηβόλου Ἀπόλλωνος.</l>
    <l>οἱ δ' ἐπεὶ ὤπτησαν κρέ' ὑπέρτερα καὶ ἑρύσαντο,</l>
    <l>μοίρας δασσάμενοι δαίνυντ' ἐρικυδέα δαῖτα.</l>
    <l>πὰρ δ' ἄρ' Ὀδυσσῆϊ μοῖραν θέσαν, οἳ πονέοντο,</l>
    <l>ἴσην, ὡς αὐτοί περ ἐλάγχανον· ὣς γὰρ ἀνώγει</l>
    <l>Τηλέμαχος, φίλος υἱὸς Ὀδυσσῆος θείοιο.</l>
    <l>μνηστῆρας δ' οὐ πάμπαν ἀγήνορας εἴα Ἀθήνη</l>
    <l>λώβης ἴσχεσθαι θυμαλγέος, ὄφρ' ἔτι μᾶλλον</l>
    <l>δύη ἄχος κραδίην Λαερτιάδεω Ὀδυσῆος.</l>
    <l>ἦν δέ τις ἐν μνηστῆρσιν ἀνὴρ ἀθεμίστια εἰδώς,</l>
    <l>Κτήσιππος δ' ὄνομ' ἔσκε, Σάμῃ δ' ἐνὶ οἰκία ναῖεν·</l>
    <l>ὃς δή τοι κτεάτεσσι πεποιθὼς πατρὸς ἑοῖο</l>
    <l>μνάσκετ' Ὀδυσσῆος δὴν οἰχομένοιο δάμαρτα.</l>
    <l>ὅς ῥα τότε μνηστῆρσιν ὑπερφιάλοισι μετηύδα·</l>
    <l>‘κέκλυτέ μευ, μνηστῆρες ἀγήνορες, ὄφρα τι εἴπω·</l>
    <l>μοῖραν μὲν δὴ ξεῖνος ἔχει πάλαι, ὡς ἐπέοικεν,</l>
    <l>ἴσην· οὐ γὰρ καλὸν ἀτέμβειν οὐδὲ δίκαιον</l>
    <l>ξείνους Τηλεμάχου, ὅς κεν τάδε δώμαθ' ἵκηται.</l>
    <l>ἀλλ' ἄγε οἱ καὶ ἐγὼ δῶ ξείνιον, ὄφρα καὶ αὐτὸς</l>
    <l>ἠὲ λοετροχόῳ δώῃ γέρας ἠέ τῳ ἄλλῳ</l>
    <l>δμώων, οἳ κατὰ δώματ' Ὀδυσσῆος θείοιο.’</l>
    <l>ὣς εἰπὼν ἔῤῥιψε βοὸς πόδα χειρὶ παχείῃ,</l>
    <l>κείμενον ἐκ κανέοιο λαβών· ὁ δ' ἀλεύατ' Ὀδυσσεὺς</l>
    <l>ἦκα παρακλίνας κεφαλήν, μείδησε δὲ θυμῷ</l>
    <l>σαρδάνιον μάλα τοῖον· ὁ δ' εὔδμητον βάλε τοῖχον.</l>
    <l>Κτήσιππον δ' ἄρα Τηλέμαχος ἠνίπαπε μύθῳ·</l>
    <l>‘Κτήσιππ', ἦ μάλα τοι τόδε κέρδιον ἔπλετο θυμῷ·</l>
    <l>οὐκ ἔβαλες τὸν ξεῖνον· ἀλεύατο γὰρ βέλος αὐτός.</l>
    <l>ἦ γάρ κέν σε μέσον βάλον ἔγχεϊ ὀξυόεντι,</l>
    <l>καί κέ τοι ἀντὶ γάμοιο πατὴρ τάφον ἀμφεπονεῖτο</l>
    <l>ἐνθάδε. τῶ μή τίς μοι ἀεικείας ἐνὶ οἴκῳ</l>
    <l>φαινέτω· ἤδη γὰρ νοέω καὶ οἶδα ἕκαστα,</l>
    <l>ἐσθλά τε καὶ τὰ χέρεια· πάρος δ' ἔτι νήπιος ἦα.</l>
    <l>ἀλλ' ἔμπης τάδε μὲν καὶ τέτλαμεν εἰσορόωντες,</l>
    <l>μήλων σφαζομένων οἴνοιό τε πινομένοιο</l>
    <l>καὶ σίτου· χαλεπὸν γὰρ ἐρυκακέειν ἕνα πολλούς.</l>
    <l>ἀλλ' ἄγε μηκέτι μοι κακὰ ῥέζετε δυσμενέοντες·</l>
    <l>εἰ δ' ἤδη μ' αὐτὸν κτεῖναι μενεαίνετε χαλκῷ,</l>
    <l>καί κε τὸ βουλοίμην, καί κεν πολὺ κέρδιον εἴη</l>
    <l>τεθνάμεν ἢ τάδε γ' αἰὲν ἀεικέα ἔργ' ὁράασθαι,</l>
    <l>ξείνους τε στυφελιζομένους δμῳάς τε γυναῖκας</l>
    <l>ῥυστάζοντας ἀεικελίως κατὰ δώματα καλά.’</l>
    <l>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ.</l>
    <l>ὀψὲ δὲ δὴ μετέειπε Δαμαστορίδης Ἀγέλαος·</l>
    <l>‘ὦ φίλοι, οὐκ ἂν δή τις ἐπὶ ῥηθέντι δικαίῳ</l>
    <l>ἀντιβίοισ' ἐπέεσσι καθαπτόμενος χαλεπαίνοι·</l>
    <l>μήτε τι τὸν ξεῖνον στυφελίζετε μήτε τιν' ἄλλον</l>
    <l>δμώων, οἳ κατὰ δώματ' Ὀδυσσῆος θείοιο.</l>
    <l>Τηλεμάχῳ δέ κε μῦθον ἐγὼ καὶ μητέρι φαίην</l>
    <l>ἤπιον, εἴ σφωϊν κραδίῃ ἅδοι ἀμφοτέροιϊν.</l>
    <l>ὄφρα μὲν ὕμιν θυμὸς ἐνὶ στήθεσσιν ἐώλπει</l>
    <l>νοστῆσαι Ὀδυσῆα πολύφρονα ὅνδε δόμονδε,</l>
    <l>τόφρ' οὔ τις νέμεσις μενέμεν τ' ἦν ἰσχέμεναί τε</l>
    <l>μνηστῆρας κατὰ δώματ', ἐπεὶ τόδε κέρδιον ἦεν,</l>
    <l>εἰ νόστησ' Ὀδυσεὺς καὶ ὑπότροπος ἵκετο δῶμα·</l>
    <l>νῦν δ' ἤδη τόδε δῆλον, ὅ τ' οὐκέτι νόστιμός ἐστιν.</l>
    <l>ἀλλ' ἄγε σῇ τάδε μητρὶ παρεζόμενος κατάλεξον,</l>
    <l>γήμασθ' ὅς τις ἄριστος ἀνὴρ καὶ πλεῖστα πόρῃσιν,</l>
    <l>ὄφρα σὺ μὲν χαίρων πατρώϊα πάντα νέμηαι,</l>
    <l>ἔσθων καὶ πίνων, ἡ δ' ἄλλου δῶμα κομίζῃ.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘οὐ μὰ Ζῆν', Ἀγέλαε, καὶ ἄλγεα πατρὸς ἐμοῖο,</l>
    <l>ὅς που τῆλ' Ἰθάκης ἢ ἔφθιται ἢ ἀλάληται,</l>
    <l>οὔ τι διατρίβω μητρὸς γάμον, ἀλλὰ κελεύω</l>
    <l>γήμασθ' ᾧ κ' ἐθέλῃ, ποτὶ δ' ἄσπετα δῶρα δίδωμι·</l>
    <l>αἰδέομαι δ' ἀέκουσαν ἀπὸ μεγάροιο δίεσθαι</l>
    <l>μύθῳ ἀναγκαίῳ· μὴ τοῦτο θεὸς τελέσειεν.’</l>
    <l>ὣς φάτο Τηλέμαχος· μνηστῆρσι δὲ Παλλὰς Ἀθήνη</l>
    <l>ἄσβεστον γέλω ὦρσε, παρέπλαγξεν δὲ νόημα.</l>
    <l>οἱ δ' ἤδη γναθμοῖσι γελώων ἀλλοτρίοισιν,</l>
    <l>αἱμοφόρυκτα δὲ δὴ κρέα ἤσθιον· ὄσσε δ' ἄρα σφέων</l>
    <l>δακρυόφιν πίμπλαντο, γόον δ' ὠΐετο θυμός.</l>
    <l>τοῖσι δὲ καὶ μετέειπε Θεοκλύμενος θεοειδής·</l>
    <l>‘ἆ δειλοί, τί κακὸν τόδε πάσχετε; νυκτὶ μὲν ὑμέων</l>
    <l>εἰλύαται κεφαλαί τε πρόσωπά τε νέρθε τε γοῦνα,</l>
    <l>οἰμωγὴ δὲ δέδηε, δεδάκρυνται δὲ παρειαί,</l>
    <l>αἵματι δ' ἐῤῥάδαται τοῖχοι καλαί τε μεσόδμαι·</l>
    <l>εἰδώλων δὲ πλέον πρόθυρον, πλείη δὲ καὶ αὐλή,</l>
    <l>ἱεμένων Ἔρεβόσδε ὑπὸ ζόφον· ἠέλιος δὲ</l>
    <l>οὐρανοῦ ἐξαπόλωλε, κακὴ δ' ἐπιδέδρομεν ἀχλύς.’</l>
    <l>ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν.</l>
    <l>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν·</l>
    <l>‘ἀφραίνει ξεῖνος νέον ἄλλοθεν εἰληλουθώς.</l>
    <l>ἀλλά μιν αἶψα, νέοι, δόμου ἐκπέμψασθε θύραζε</l>
    <l>εἰς ἀγορὴν ἔρχεσθαι, ἐπεὶ τάδε νυκτὶ ἐΐσκει.’</l>
    <l>τὸν δ' αὖτε προσέειπε Θεοκλύμενος θεοειδής·</l>
    <l>‘Εὐρύμαχ', οὔ τί σ' ἄνωγα ἐμοὶ πομπῆας ὀπάζειν.</l>
    <l>εἰσί μοι ὀφθαλμοί τε καὶ οὔατα καὶ πόδες ἄμφω</l>
    <l>καὶ νόος ἐν στήθεσσι τετυγμένος, οὐδὲν ἀεικής·</l>
    <l>τοῖσ' ἔξειμι θύραζε, ἐπεὶ νοέω κακὸν ὔμμιν</l>
    <l>ἐρχόμενον, τό κεν οὔ τις ὑπεκφύγοι οὐδ' ἀλέαιτο</l>
    <l>μνηστήρων, οἳ δῶμα κατ' ἀντιθέου Ὀδυσῆος</l>
    <l>ἀνέρας ὑβρίζοντες ἀτάσθαλα μηχανάασθε.’</l>
    <l>ὣς εἰπὼν ἐξῆλθε δόμων ἐῢ ναιεταόντων,</l>
    <l>ἵκετο δ' ἐς Πείραιον, ὅ μιν πρόφρων ὑπέδεκτο.</l>
    <l>μνηστῆρες δ' ἄρα πάντες ἐς ἀλλήλους ὁρόωντες</l>
    <l>Τηλέμαχον ἐρέθιζον, ἐπὶ ξείνοις γελόωντες.</l>
    <l>ὧδε δέ τις εἴπεσκε νέων ὑπερηνορεόντων·</l>
    <l>‘Τηλέμαχ', οὔ τις σεῖο κακοξεινώτερος ἄλλος,</l>
    <l>οἷον μέν τινα τοῦτον ἔχεις ἐπίμαστον ἀλήτην,</l>
    <l>σίτου καὶ οἴνου κεχρημένον, οὐδέ τι ἔργων</l>
    <l>ἔμπαιον οὐδὲ βίης, ἀλλ' αὔτως ἄχθος ἀρούρης·</l>
    <l>ἄλλος δ' αὖτέ τις οὗτος ἀνέστη μαντεύεσθαι.</l>
    <l>ἀλλ' εἴ μοί τι πίθοιο, τό κεν πολὺ κέρδιον εἴη·</l>
    <l>τοὺς ξείνους ἐν νηῒ πολυκλήϊδι βαλόντες</l>
    <l>ἐς Σικελοὺς πέμψωμεν, ὅθεν κέ τοι ἄξιον ἄλφοι.’</l>
    <l>ὣς ἔφασαν μνηστῆρες· ὁ δ' οὐκ ἐμπάζετο μύθων,</l>
    <l>ἀλλ' ἀκέων πατέρα προσεδέρκετο, δέγμενος αἰεί,</l>
    <l>ὁππότε δὴ μνηστῆρσιν ἀναιδέσι χεῖρας ἐφήσει.</l>
    <l>ἡ δὲ κατ' ἄντηστιν θεμένη περικαλλέα δίφρον</l>
    <l>κούρη Ἰκαρίοιο, περίφρων Πηνελόπεια,</l>
    <l>ἀνδρῶν ἐν μεγάροισιν ἑκάστου μῦθον ἄκουε.</l>
    <l>δεῖπνον μὲν γὰρ τοί γε γελώοντες τετύκοντο</l>
    <l>ἡδύ τε καὶ μενοεικές, ἐπεὶ μάλα πόλλ' ἱέρευσαν·</l>
    <l>δόρπου δ' οὐκ ἄν πως ἀχαρίστερον ἄλλο γένοιτο,</l>
    <l>οἷον δὴ τάχ' ἔμελλε θεὰ καὶ καρτερὸς ἀνὴρ</l>
    <l>θησέμεναι· πρότεροι γὰρ ἀεικέα μηχανόωντο.</l>
  </verse>
  <chapter label="Ῥαψωδία φ">Ῥαψωδία φ</chapter>
  <verse ln="1">
    <l>Τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη,</l>
    <l>κούρῃ Ἰκαρίοιο, περίφρονι Πηνελοπείῃ,</l>
    <l>τόξον μνηστήρεσσι θέμεν πολιόν τε σίδηρον</l>
    <l>ἐν μεγάροισ' Ὀδυσῆος, ἀέθλια καὶ φόνου ἀρχήν.</l>
    <l>κλίμακα δ' ὑψηλὴν προσεβήσετο οἷο δόμοιο,</l>
    <l>εἵλετο δὲ κληῖδ' εὐκαμπέα χειρὶ παχείῃ,</l>
    <l>καλὴν χαλκείην· κώπη δ' ἐλέφαντος ἐπῆεν.</l>
    <l>βῆ δ' ἴμεναι θάλαμόνδε σὺν ἀμφιπόλοισι γυναιξὶν</l>
    <l>ἔσχατον· ἔνθα δέ οἱ κειμήλια κεῖτο ἄνακτος,</l>
    <l>χαλκός τε χρυσός τε πολύκμητός τε σίδηρος.</l>
    <l>ἔνθα δὲ τόξον κεῖτο παλίντονον ἠδὲ φαρέτρη</l>
    <l>ἰοδόκος, πολλοὶ δ' ἔνεσαν στονόεντες ὀϊστοί,</l>
    <l>δῶρα τά οἱ ξεῖνος Λακεδαίμονι δῶκε τυχήσας</l>
    <l>Ἴφιτος Εὐρυτίδης, ἐπιείκελος ἀθανάτοισι.</l>
    <l>τὼ δ' ἐν Μεσσήνῃ ξυμβλήτην ἀλλήλοιϊν</l>
    <l>οἴκῳ ἐν Ὀρτιλόχοιο δαΐφρονος. ἦ τοι Ὀδυσσεὺς</l>
    <l>ἦλθε μετὰ χρεῖος, τό ῥά οἱ πᾶς δῆμος ὄφελλε·</l>
    <l>μῆλα γὰρ ἐξ Ἰθάκης Μεσσήνιοι ἄνδρες ἄειραν</l>
    <l>νηυσὶ πολυκλήϊσι τριηκόσι' ἠδὲ νομῆας.</l>
    <l>τῶν ἕνεκ' ἐξεσίην πολλὴν ὁδὸν ἦλθεν Ὀδυσσεύς,</l>
    <l>παιδνὸς ἐών· πρὸ γὰρ ἧκε πατὴρ ἄλλοι τε γέροντες·</l>
    <l>Ἴφιτος αὖθ' ἵππους διζήμενος, αἵ οἱ ὄλοντο</l>
    <l>δώδεκα θήλειαι, ὑπὸ δ' ἡμίονοι ταλαεργοί·</l>
    <l>αἳ δή οἱ καὶ ἔπειτα φόνος καὶ μοῖρα γένοντο,</l>
    <l>ἐπεὶ δὴ Διὸς υἱὸν ἀφίκετο καρτερόθυμον,</l>
    <l>φῶθ' Ἡρακλῆα, μεγάλων ἐπιίστορα ἔργων,</l>
    <l>ὅς μιν ξεῖνον ἐόντα κατέκτανεν ᾧ ἐνὶ οἴκῳ,</l>
    <l>σχέτλιος, οὐδὲ θεῶν ὄπιν αἰδέσατ' οὐδὲ τράπεζαν,</l>
    <l>τὴν ἥν οἱ παρέθηκεν· ἔπειτα δὲ πέφνε καὶ αὐτόν,</l>
    <l>ἵππους δ' αὐτὸς ἔχε κρατερώνυχας ἐν μεγάροισι.</l>
    <l>τὰς ἐρέων Ὀδυσῆϊ συνήντετο, δῶκε δὲ τόξον,</l>
    <l>τὸ πρὶν μὲν ἐφόρει μέγας Εὔρυτος, αὐτὰρ ὁ παιδὶ</l>
    <l>κάλλιπ' ἀποθνῄσκων ἐν δώμασιν ὑψηλοῖσι.</l>
    <l>τῷ δ' Ὀδυσεὺς ξίφος ὀξὺ καὶ ἄλκιμον ἔγχος ἔδωκεν,</l>
    <l>ἀρχὴν ξεινοσύνης προσκηδέος· οὐδὲ τραπέζῃ</l>
    <l>γνώτην ἀλλήλω· πρὶν γὰρ Διὸς υἱὸς ἔπεφνεν</l>
    <l>Ἴφιτον Εὐρυτίδην, ἐπιείκελον ἀθανάτοισιν,</l>
    <l>ὅς οἱ τόξον ἔδωκε. τὸ δ' οὔ ποτε δῖος Ὀδυσσεὺς</l>
    <l>ἐρχόμενος πόλεμόνδε μελαινάων ἐπὶ νηῶν</l>
    <l>ᾑρεῖτ', ἀλλ' αὐτοῦ μνῆμα ξείνοιο φίλοιο</l>
    <l>κέσκετ' ἐνὶ μεγάροισι, φόρει δέ μιν ἧς ἐπὶ γαίης.</l>
    <l>ἡ δ' ὅτε δὴ θάλαμον τὸν ἀφίκετο δῖα γυναικῶν</l>
    <l>οὐδόν τε δρύϊνον προσεβήσετο, τόν ποτε τέκτων</l>
    <l>ξέσσεν ἐπισταμένως καὶ ἐπὶ στάθμην ἴθυνεν,</l>
    <l>ἐν δὲ σταθμοὺς ἄρσε, θύρας δ' ἐπέθηκε φαεινάς,</l>
    <l>αὐτίκ' ἄρ' ἥ γ' ἱμάντα θοῶς ἀπέλυσε κορώνης,</l>
    <l>ἐν δὲ κληῖδ' ἧκε, θυρέων δ' ἀνέκοπτεν ὀχῆας</l>
    <l>ἄντα τιτυσκομένη. τὰ δ' ἀνέβραχεν ἠΰτε ταῦρος</l>
    <l>βοσκόμενος λειμῶνι· τόσ' ἔβραχε καλὰ θύρετρα</l>
    <l>πληγέντα κληῖδι, πετάσθησαν δέ οἱ ὦκα.</l>
    <l>ἡ δ' ἄρ' ἐφ' ὑψηλῆς σανίδος βῆ· ἔνθα δὲ χηλοὶ</l>
    <l>ἕστασαν, ἐν δ' ἄρα τῇσι θυώδεα εἵματ' ἔκειτο.</l>
    <l>ἔνθεν ὀρεξαμένη ἀπὸ πασσάλου αἴνυτο τόξον</l>
    <l>αὐτῷ γωρυτῷ, ὅς οἱ περίκειτο φαεινός.</l>
    <l>ἑζομένη δὲ κατ' αὖθι, φίλοισ' ἐπὶ γούνασι θεῖσα,</l>
    <l>κλαῖε μάλα λιγέως, ἐκ δ' ᾕρεε τόξον ἄνακτος.</l>
    <l>ἡ δ' ἐπεὶ οὖν τάρφθη πολυδακρύτοιο γόοιο,</l>
    <l>βῆ ῥ' ἴμεναι μέγαρόνδε μετὰ μνηστῆρας ἀγαυοὺς</l>
    <l>τόξον ἔχουσ' ἐν χειρὶ παλίντονον ἠδὲ φαρέτρην</l>
    <l>ἰοδόκον· πολλοὶ δ' ἔνεσαν στονόεντες ὀϊστοί.</l>
    <l>τῇ δ' ἄρ' ἅμ' ἀμφίπολοι φέρον ὄγκιον, ἔνθα σίδηρος</l>
    <l>κεῖτο πολὺς καὶ χαλκός, ἀέθλια τοῖο ἄνακτος.</l>
    <l>ἡ δ' ὄτε δὴ μνηστῆρας ἀφίκετο δῖα γυναικῶν,</l>
    <l>στῆ ῥα παρὰ σταθμὸν τέγεος πύκα ποιητοῖο,</l>
    <l>ἄντα παρειάων σχομένη λιπαρὰ κρήδεμνα·</l>
    <l>ἀμφίπολος δ' ἄρα οἱ κεδνὴ ἑκάτερθε παρέστη.</l>
    <l>αὐτίκα δὲ μνηστῆρσι μετηύδα καὶ φάτο μῦθον·</l>
    <l>‘κέκλυτέ μευ, μνηστῆρες ἀγήνορες, οἳ τόδε δῶμα</l>
    <l>ἐχράετ' ἐσθιέμεν καὶ πινέμεν ἐμμενὲς αἰεὶ</l>
    <l>ἀνδρὸς ἀποιχομένοιο πολὺν χρόνον, οὐδέ τιν' ἄλλην</l>
    <l>μύθου ποιήσασθαι ἐπισχεσίην ἐδύνασθε,</l>
    <l>ἀλλ' ἐμὲ ἱέμενοι γῆμαι θέσθαι τε γυναῖκα.</l>
    <l>ἀλλ' ἄγετε, μνηστῆρες, ἐπεὶ τόδε φαίνετ' ἄεθλον·</l>
    <l>θήσω γὰρ μέγα τόξον Ὀδυσσῆος θείοιο·</l>
    <l>ὃς δέ κε ῥηΐτατ' ἐντανύσῃ βιὸν ἐν παλάμῃσι</l>
    <l>καὶ διοϊστεύσῃ πελέκεων δυοκαίδεκα πάντων,</l>
    <l>τῷ κεν ἅμ' ἑσποίμην, νοσφισσαμένη τόδε δῶμα</l>
    <l>κουρίδιον, μάλα καλόν, ἐνίπλειον βιότοιο,</l>
    <l>τοῦ ποτε μεμνήσεσθαι ὀΐομαι ἔν περ ὀνείρῳ.’</l>
    <l>ὣς φάτο, καί ῥ' Εὔμαιον ἀνώγει, δῖον ὑφορβόν,</l>
    <l>τόξον μνηστήρεσσι θέμεν πολιόν τε σίδηρον.</l>
    <l>δακρύσας δ' Εὔμαιος ἐδέξατο καὶ κατέθηκε·</l>
    <l>κλαῖε δὲ βουκόλος ἄλλοθ', ἐπεὶ ἴδε τόξον ἄνακτος.</l>
    <l>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε·</l>
    <l>‘νήπιοι ἀγροιῶται, ἐφημέρια φρονέοντες,</l>
    <l>ἆ δειλώ, τί νυ δάκρυ κατείβετον ἠδὲ γυναικὶ</l>
    <l>θυμὸν ἐνὶ στήθεσσιν ὀρίνετον; ᾗ τε καὶ ἄλλως</l>
    <l>κεῖται ἐν ἄλγεσι θυμός, ἐπεὶ φίλον ὤλεσ' ἀκοίτην.</l>
    <l>ἀλλ' ἀκέων δαίνυσθε καθήμενοι, ἠὲ θύραζε</l>
    <l>κλαίετον ἐξελθόντε κατ' αὐτόθι τόξα λιπόντε,</l>
    <l>μνηστήρεσσιν ἄεθλον ἀάατον· οὐ γὰρ ὀΐω</l>
    <l>ῥηϊδίως τόδε τόξον ἐΰξοον ἐντανύεσθαι.</l>
    <l>οὐ γάρ τις μέτα τοῖος ἀνὴρ ἐν τοίσδεσι πᾶσιν,</l>
    <l>οἷος Ὀδυσσεὺς ἔσκεν· ἐγὼ δέ μιν αὐτὸς ὄπωπα,</l>
    <l>καὶ γὰρ μνήμων εἰμί, πάϊς δ' ἔτι νήπιος ἦα.’</l>
    <l>ὣς φάτο, τῷ δ' ἄρα θυμὸς ἐνὶ στήθεσσιν ἐώλπει</l>
    <l>νευρὴν ἐντανύειν διοϊστεύσειν τε σιδήρου.</l>
    <l>ἦ τοι ὀϊστοῦ γε πρῶτος γεύσασθαι ἔμελλεν</l>
    <l>ἐκ χειρῶν Ὀδυσῆος ἀμύμονος, ὃν τότ' ἀτίμα</l>
    <l>ἥμενος ἐν μεγάροισ', ἐπὶ δ' ὤρνυε πάντας ἑταίρους.</l>
    <l>τοῖσι δὲ καὶ μετέειφ' ἱερὴ ἲς Τηλεμάχοιο·</l>
    <l>‘ὢ πόποι, ἦ μάλα με Ζεὺς ἄφρονα θῆκε Κρονίων·</l>
    <l>μήτηρ μέν μοί φησι φίλη, πινυτή περ ἐοῦσα,</l>
    <l>ἄλλῳ ἅμ' ἕψεσθαι νοσφισσαμένη τόδε δῶμα·</l>
    <l>αὐτὰρ ἐγὼ γελόω καὶ τέρπομαι ἄφρονι θυμῷ.</l>
    <l>ἀλλ' ἄγετε, μνηστῆρες, ἐπεὶ τόδε φαίνετ' ἄεθλον,</l>
    <l>οἵη νῦν οὐκ ἔστι γυνὴ κατ' Ἀχαιΐδα γαῖαν,</l>
    <l>οὔτε Πύλου ἱερῆς οὔτ' Ἄργεος οὔτε Μυκήνης,</l>
    <l>οὔτ' αὐτῆς Ἰθάκης οὔτ' ἠπείροιο μελαίνης·</l>
    <l>καὶ δ' αὐτοὶ τόδε ἴστε· τί με χρὴ μητέρος αἴνου; -</l>
    <l>ἀλλ' ἄγε μὴ μύνῃσι παρέλκετε μηδ' ἔτι τόξου</l>
    <l>δηρὸν ἀποτρωπᾶσθε τανυστύος, ὄφρα ἴδωμεν.</l>
    <l>καὶ δέ κεν αὐτὸς ἐγὼ τοῦ τόξου πειρησαίμην·</l>
    <l>εἰ δέ κεν ἐντανύσω διοϊστεύσω τε σιδήρου,</l>
    <l>οὔ κέ μοι ἀχνυμένῳ τάδε δώματα πότνια μήτηρ</l>
    <l>λείποι ἅμ' ἄλλῳ ἰοῦσ', ὅτ' ἐγὼ κατόπισθε λιποίμην</l>
    <l>οἷός τ' ἤδη πατρὸς ἀέθλια κάλ' ἀνελέσθαι.’</l>
    <l>ἦ, καὶ ἀπ' ὤμοιϊν χλαῖναν θέτο φοινικόεσσαν</l>
    <l>ὀρθὸς ἀναΐξας, ἀπὸ δὲ ξίφος ὀξὺ θέτ' ὤμων.</l>
    <l>πρῶτον μὲν πελέκεας στῆσεν, διὰ τάφρον ὀρύξας</l>
    <l>πᾶσι μίαν μακρήν, καὶ ἐπὶ στάθμην ἴθυνεν,</l>
    <l>ἀμφὶ δὲ γαῖαν ἔναξε. τάφος δ' ἕλε πάντας ἰδόντας,</l>
    <l>ὡς εὐκόσμως στῆσε· πάρος δ' οὔ πώ ποτ' ὀπώπει.</l>
    <l>στῆ δ' ἄρ' ἐπ' οὐδὸν ἰὼν καὶ τόξου πειρήτιζε.</l>
    <l>τρὶς μέν μιν πελέμιξεν ἐρύσσεσθαι μενεαίνων,</l>
    <l>τρὶς δὲ μεθῆκε βίης, ἐπιελπόμενος τό γε θυμῷ,</l>
    <l>νευρὴν ἐντανύειν διοϊστεύσειν τε σιδήρου.</l>
    <l>καί νύ κε δὴ ἐτάνυσσε βίῃ τὸ τέταρτον ἀνέλκων,</l>
    <l>ἀλλ' Ὀδυσεὺς ἀνένευε καὶ ἔσχεθεν ἱέμενόν περ.</l>
    <l>τοῖς δ' αὖτις μετέειφ' ἱερὴ ἲς Τηλεμάχοιο·</l>
    <l>‘ὢ πόποι, ἦ καὶ ἔπειτα κακός τ' ἔσομαι καὶ ἄκικυς,</l>
    <l>ἠὲ νεώτερός εἰμι καὶ οὔ πω χερσὶ πέποιθα</l>
    <l>ἄνδρ' ἀπαμύνασθαι, ὅτε τις πρότερος χαλεπήνῃ.</l>
    <l>ἀλλ' ἄγεθ', οἵ περ ἐμεῖο βίῃ προφερέστεροί ἐστε,</l>
    <l>τόξου πειρήσασθε, καὶ ἐκτελέωμεν ἄεθλον.’</l>
    <l>ὣς εἰπὼν τόξον μὲν ἀπὸ ἕο θῆκε χαμᾶζε,</l>
    <l>κλίνας κολλητῇσιν ἐϋξέστῃς σανίδεσσιν,</l>
    <l>αὐτοῦ δ' ὠκὺ βέλος καλῇ προσέκλινε κορώνῃ,</l>
    <l>ἂψ δ' αὖτις κατ' ἄρ' ἕζετ' ἐπὶ θρόνου, ἔνθεν ἀνέστη.</l>
    <l>τοῖσιν δ' Ἀντίνοος μετέφη, Εὐπείθεος υἱός·</l>
    <l>‘ὄρνυσθ' ἑξείης ἐπιδέξια πάντες ἑταῖροι,</l>
    <l>ἀρξάμενοι τοῦ χώρου, ὅθεν τέ περ οἰνοχοεύει.’</l>
    <l>ὣς ἔφατ' Ἀντίνοος, τοῖσιν δ' ἐπιήνδανε μῦθος.</l>
    <l>Λειώδης δὲ πρῶτος ἀνίστατο, Ἤνοπος υἱός,</l>
    <l>ὅ σφι θυοσκόος ἔσκε, παρὰ κρητῆρα δὲ καλὸν</l>
    <l>ἷζε μυχοίτατος αἰεί· ἀτασθαλίαι δέ οἱ οἴῳ</l>
    <l>ἐχθραὶ ἔσαν, πᾶσιν δὲ νεμέσσα μνηστήρεσσιν·</l>
    <l>ὅς ῥα τότε πρῶτος τόξον λάβε καὶ βέλος ὠκύ.</l>
    <l>στῆ δ' ἄρ' ἐπ' οὐδὸν ἰὼν καὶ τόξου πειρήτιζεν,</l>
    <l>οὐδέ μιν ἐντάνυσε· πρὶν γὰρ κάμε χεῖρας ἀνέλκων</l>
    <l>ἀτρίπτους ἁπαλάς. μετὰ δὲ μνηστῆρσιν ἔειπεν·</l>
    <l>‘ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος.</l>
    <l>πολλοὺς γὰρ τόδε τόξον ἀριστῆας κεκαδήσει</l>
    <l>θυμοῦ καὶ ψυχῆς, ἐπεὶ ἦ πολὺ φέρτερόν ἐστι</l>
    <l>τεθνάμεν ἢ ζώοντας ἁμαρτεῖν, οὗ θ' ἕνεκ' αἰεὶ</l>
    <l>ἐνθάδ' ὁμιλέομεν, ποτιδέγμενοι ἤματα πάντα.</l>
    <l>νῦν μέν τις καὶ ἔλπετ' ἐνὶ φρεσὶν ἠδὲ μενοινᾷ</l>
    <l>γῆμαι Πηνελόπειαν, Ὀδυσσῆος παράκοιτιν·</l>
    <l>αὐτὰρ ἐπὴν τόξου πειρήσεται ἠδὲ ἴδηται, -</l>
    <l>ἄλλην δή τιν' ἔπειτα Ἀχαιϊάδων εὐπέπλων</l>
    <l>μνάσθω ἐέδνοισιν διζήμενος· ἡ δέ κ' ἔπειτα</l>
    <l>γήμαιθ' ὅς κε πλεῖστα πόροι καὶ μόρσιμος ἔλθοι.’</l>
    <l>ὣς ἄρ' ἐφώνησεν καὶ ἀπὸ ἕο τόξον ἔθηκε,</l>
    <l>κλίνας κολλητῇσιν ἐϋξέστῃς σανίδεσσιν,</l>
    <l>αὐτοῦ δ' ὠκὺ βέλος καλῇ προσέκλινε κορώνῃ,</l>
    <l>ἂψ δ' αὖτις κατ' ἄρ' ἕζετ' ἐπὶ θρόνου, ἔνθεν ἀνέστη.</l>
    <l>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε·</l>
    <l>‘Λειῶδες, ποῖόν σε ἔπος φύγεν ἕρκος ὀδόντων,</l>
    <l>δεινόν τ' ἀργαλέον τε, νεμεσσῶμαι δέ τ' ἀκούων,</l>
    <l>εἰ δὴ τοῦτό γε τόξον ἀριστῆας κεκαδήσει</l>
    <l>θυμοῦ καὶ ψυχῆς, ἐπεὶ οὐ δύνασαι σὺ τανύσσαι.</l>
    <l>οὐ γάρ τοι σέ γε τοῖον ἐγείνατο πότνια μήτηρ,</l>
    <l>οἷόν τε ῥυτῆρα βιοῦ τ' ἔμεναι καὶ ὀϊστῶν·</l>
    <l>ἀλλ' ἄλλοι τανύουσι τάχα μνηστῆρες ἀγαυοί.’</l>
    <l>ὣς φάτο, καί ῥ' ἐκέλευσε Μελάνθιον, αἰπόλον αἰγῶν·</l>
    <l>‘ἄγρει δή, πῦρ κῆον ἐνὶ μεγάροισι, Μελανθεῦ,</l>
    <l>πὰρ δὲ τίθει δίφρον τε μέγαν καὶ κῶας ἐπ' αὐτοῦ,</l>
    <l>ἐκ δὲ στέατος ἔνεικε μέγαν τροχὸν ἔνδον ἐόντος,</l>
    <l>ὄφρα νέοι θάλποντες, ἐπιχρίοντες ἀλοιφῇ,</l>
    <l>τόξου πειρώμεσθα καὶ ἐκτελέωμεν ἄεθλον.’</l>
    <l>ὣς φάθ', ὁ δ' αἶψ' ἀνέκαιε Μελάνθιος ἀκάματον πῦρ,</l>
    <l>πὰρ δὲ φέρων δίφρον θῆκεν καὶ κῶας ἐπ' αὐτοῦ,</l>
    <l>ἐκ δὲ στέατος ἔνεικε μέγαν τροχὸν ἔνδον ἐόντος.</l>
    <l>τῷ ῥα νέοι θάλποντες ἐπειρῶντ', οὐδ' ἐδύναντο</l>
    <l>ἐντανύσαι, πολλὸν δὲ βίης ἐπιδευέες ἦσαν.</l>
    <l>Ἀντίνοος δ' ἔτ' ἐπεῖχε καὶ Εὐρύμαχος θεοειδής,</l>
    <l>ἀρχοὶ μνηστήρων· ἀρετῇ δ' ἔσαν ἔξοχ' ἄριστοι.</l>
    <l>τὼ δ' ἐξ οἴκου βῆσαν ὁμαρτήσαντες ἅμ' ἄμφω</l>
    <l>βουκόλος ἠδὲ συφορβὸς Ὀδυσσῆος θείοιο·</l>
    <l>ἐκ δ' αὐτὸς μετὰ τοὺς δόμου ἤλυθε δῖος Ὀδυσσεύς.</l>
    <l>ἀλλ' ὅτε δή ῥ' ἐκτὸς θυρέων ἔσαν ἠδὲ καὶ αὐλῆς,</l>
    <l>φθεγξάμενός σφ' ἐπέεσσι προσηύδα μειλιχίοισι·</l>
    <l>‘βουκόλε καὶ σύ, συφορβέ, ἔπος τί κε μυθησαίμην,</l>
    <l>ἦ αὐτὸς κεύθω; φάσθαι δέ με θυμὸς ἀνώγει.</l>
    <l>ποῖοί κ' εἶτ' Ὀδυσῆϊ ἀμυνέμεν, εἴ ποθεν ἔλθοι</l>
    <l>ὧδε μάλ' ἐξαπίνης καί τις θεὸς αὐτὸν ἐνείκαι;</l>
    <l>ἤ κε μνηστήρεσσιν ἀμύνοιτ' ἦ Ὀδυσῆϊ;</l>
    <l>εἴπαθ' ὅπως ὑμέας κραδίη θυμός τε κελεύει.’</l>
    <l>τὸν δ' αὖτε προσέειπε βοῶν ἐπιβουκόλος ἀνήρ·</l>
    <l>‘Ζεῦ πάτερ, αἲ γὰρ τοῦτο τελευτήσειας ἐέλδωρ,</l>
    <l>ὡς ἔλθοι μὲν κεῖνος ἀνήρ, ἀγάγοι δέ ἑ δαίμων·</l>
    <l>γνοίης χ', οἵη ἐμὴ δύναμις καὶ χεῖρες ἕπονται.’</l>
    <l>ὣς δ' αὔτως Εὔμαιος ἐπεύξατο πᾶσι θεοῖσι</l>
    <l>νοστῆσαι Ὀδυσῆα πολύφρονα ὅνδε δόμονδε.</l>
    <l>αὐτὰρ ἐπεὶ δὴ τῶν γε νόον νημερτέ' ἀνέγνω,</l>
    <l>ἐξαῦτίς σφ' ἐπέεσσιν ἀμειβόμενος προσέειπεν·</l>
    <l>‘ἔνδον μὲν δὴ ὅδ' αὐτὸς ἐγώ, κακὰ πολλὰ μογήσας,</l>
    <l>ἤλυθον εἰκοστῷ ἔτεϊ ἐς πατρίδα γαῖαν.</l>
    <l>γινώσκω δ' ὡς σφῶϊν ἐελδομένοισιν ἱκάνω</l>
    <l>οἴοισι δμώων· τῶν δ' ἄλλων οὔ τευ ἄκουσα</l>
    <l>εὐξαμένου ἐμὲ αὖτις ὑπότροπον οἴκαδ' ἱκέσθαι.</l>
    <l>σφῶϊν δ', ὡς ἔσεταί περ, ἀληθείην καταλέξω·</l>
    <l>εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς,</l>
    <l>ἄξομαι ἀμφοτέροισ' ἀλόχους καὶ κτήματ' ὀπάσσω</l>
    <l>οἰκία τ' ἐγγὺς ἐμεῖο τετυγμένα· καί μοι ἔπειτα</l>
    <l>Τηλεμάχου ἑτάρω τε κασιγνήτω τε ἔσεσθον.</l>
    <l>εἰ δ' ἄγε δὴ καὶ σῆμα ἀριφραδὲς ἄλλο τι δείξω,</l>
    <l>ὄφρα μ' ἐῢ γνῶτον πιστωθῆτόν τ' ἐνὶ θυμῷ,</l>
    <l>οὐλήν, τήν ποτέ με σῦς ἤλασε λευκῷ ὀδόντι</l>
    <l>Παρνησόνδ' ἐλθόντα σὺν υἱάσιν Αὐτολύκοιο.’</l>
    <l>ὣς εἰπὼν ῥάκεα μεγάλης ἀποέργαθεν οὐλῆς.</l>
    <l>τὼ δ' ἐπεὶ εἰσιδέτην εὖ τ' ἐφράσσαντο ἕκαστα,</l>
    <l>κλαῖον ἄρ' ἀμφ' Ὀδυσῆϊ δαΐφρονι χεῖρε βαλόντε</l>
    <l>καὶ κύνεον ἀγαπαζόμενοι κεφαλήν τε καὶ ὤμους·</l>
    <l>ὣς δ' αὔτως Ὀδυσεὺς κεφαλὰς καὶ χεῖρας ἔκυσσε.</l>
    <l>καί νύ κ' ὀδυρομένοισιν ἔδυ φάος ἠελίοιο,</l>
    <l>εἰ μὴ Ὀδυσσεὺς αὐτὸς ἐρύκακε φώνησέν τε·</l>
    <l>‘παύεσθον κλαυθμοῖο γόοιό τε, μή τις ἴδηται</l>
    <l>ἐξελθὼν μεγάροιο, ἀτὰρ εἴπῃσι καὶ εἴσω.</l>
    <l>ἀλλὰ προμνηστῖνοι ἐσέλθετε, μηδ' ἅμα πάντες,</l>
    <l>πρῶτος ἐγώ, μετὰ δ' ὔμμες. ἀτὰρ τόδε σῆμα τετύχθω·</l>
    <l>ἄλλοι μὲν γὰρ πάντες, ὅσοι μνηστῆρες ἀγαυοί,</l>
    <l>οὐκ ἐάσουσιν ἐμοὶ δόμεναι βιὸν ἠδὲ φαρέτρην·</l>
    <l>ἀλλὰ σύ, δῖ' Εὔμαιε, φέρων ἀνὰ δώματα τόξον</l>
    <l>ἐν χείρεσσιν ἐμοὶ θέμεναι, εἰπεῖν δὲ γυναιξὶ</l>
    <l>κληῖσαι μεγάροιο θύρας πυκινῶς ἀραρυίας·</l>
    <l>ἢν δέ τις ἢ στοναχῆς ἠὲ κτύπου ἔνδον ἀκούσῃ</l>
    <l>ἀνδρῶν ἡμετέροισιν ἐν ἕρκεσι, μή τι θύραζε</l>
    <l>προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ.</l>
    <l>σοὶ δέ, Φιλοίτιε δῖε, θύρας ἐπιτέλλομαι αὐλῆς</l>
    <l>κληῖσαι κληῖδι, θοῶς δ' ἐπὶ δεσμὸν ἰῆλαι.’</l>
    <l>ὣς εἰπὼν εἰσῆλθε δόμους ἐῢ ναιετάοντας·</l>
    <l>ἕζετ' ἔπειτ' ἐπὶ δίφρον ἰών, ἔνθεν περ ἀνέστη.</l>
    <l>ἐς δ' ἄρα καὶ τὼ δμῶε ἴτην θείου Ὀδυσῆος.</l>
    <l>Εὐρύμαχος δ' ἤδη τόξον μετὰ χερσὶν ἐνώμα,</l>
    <l>θάλπων ἔνθα καὶ ἔνθα σέλᾳ πυρός· ἀλλά μιν οὐδ' ὧς</l>
    <l>ἐντανύσαι δύνατο, μέγα δ' ἔστενε κυδάλιμον κῆρ·</l>
    <l>ὀχθήσας δ' ἄρα εἶπεν ἔπος τ' ἔφατ' ἔκ τ' ὀνόμαζεν·</l>
    <l>‘ὢ πόποι, ἦ μοι ἄχος περί τ' αὐτοῦ καὶ περὶ πάντων.</l>
    <l>οὔ τι γάμου τοσσοῦτον ὀδύρομαι, ἀχνύμενός περ· -</l>
    <l>εἰσὶ καὶ ἄλλαι πολλαὶ Ἀχαιΐδες, αἱ μὲν ἐν αὐτῇ</l>
    <l>ἀμφιάλῳ Ἰθάκῃ, αἱ δ' ἄλλῃσιν πολίεσσιν· -</l>
    <l>ἀλλ' εἰ δὴ τοσσόνδε βίης ἐπιδευέες εἰμὲν</l>
    <l>ἀντιθέου Ὀδυσῆος, ὅ τ' οὐ δυνάμεσθα τανύσσαι</l>
    <l>τόξον· ἐλεγχείη δὲ καὶ ἐσσομένοισι πυθέσθαι.’</l>
    <l>τὸν δ' αὖτ' Ἀντίνοος προσέφη, Εὐπείθεος υἱός·</l>
    <l>‘Εὐρύμαχ', οὐχ οὕτως ἔσται· νοέεις δὲ καὶ αὐτός.</l>
    <l>νῦν μὲν γὰρ κατὰ δῆμον ἑορτὴ τοῖο θεοῖο</l>
    <l>ἁγνή· τίς δέ κε τόξα τιταίνοιτ'; ἀλλὰ ἕκηλοι</l>
    <l>κάτθετ'. ἀτὰρ πελέκεάς γε καὶ εἴ κ' εἰῶμεν ἅπαντας</l>
    <l>ἑστάμεν· οὐ μὲν γάρ τιν' ἀναιρήσεσθαι ὀΐω,</l>
    <l>ἐλθόντ' ἐς μέγαρον Λαερτιάδεω Ὀδυσῆος.</l>
    <l>ἀλλ' ἄγετ', οἰνοχόος μὲν ἐπαρξάσθω δεπάεσσιν,</l>
    <l>ὄφρα σπείσαντες καταθείομεν ἀγκύλα τόξα·</l>
    <l>ἠῶθεν δὲ κέλεσθε Μελάνθιον, αἰπόλον αἰγῶν,</l>
    <l>αἶγας ἄγειν, αἳ πᾶσι μέγ' ἔξοχοι αἰπολίοισιν,</l>
    <l>ὄφρ' ἐπὶ μηρία θέντες Ἀπόλλωνι κλυτοτόξῳ</l>
    <l>τόξου πειρώμεσθα καὶ ἐκτελέωμεν ἄεθλον.’</l>
    <l>ὣς ἔφατ' Ἀντίνοος, τοῖσιν δ' ἐπιήνδανε μῦθος.</l>
    <l>τοῖσι δὲ κήρυκες μὲν ὕδωρ ἐπὶ χεῖρας ἔχευαν,</l>
    <l>κοῦροι δὲ κρητῆρας ἐπεστέψαντο ποτοῖο,</l>
    <l>νώμησαν δ' ἄρα πᾶσιν ἐπαρξάμενοι δεπάεσσιν.</l>
    <l>οἱ δ' ἐπεὶ οὖν σπεῖσάν τε πίον θ', ὅσον ἤθελε θυμός,</l>
    <l>τοῖς δὲ δολοφρονέων μετέφη πολύμητις Ὀδυσσεύς·</l>
    <l>‘κέκλυτέ μευ, μνηστῆρες ἀγακλειτῆς βασιλείης,</l>
    <l>ὄφρ' εἴπω, τά με θυμὸς ἐνὶ στήθεσσι κελεύει·</l>
    <l>Εὐρύμαχον δὲ μάλιστα καὶ Ἀντίνοον θεοειδέα</l>
    <l>λίσσομ', ἐπεὶ καὶ τοῦτο ἔπος κατὰ μοῖραν ἔειπε,</l>
    <l>νῦν μὲν παῦσαι τόξον, ἐπιτρέψαι δὲ θεοῖσιν·</l>
    <l>ἠῶθεν δὲ θεὸς δώσει κράτος, ᾧ κ' ἐθέλῃσιν.</l>
    <l>ἀλλ' ἄγ' ἐμοὶ δότε τόξον ἐΰξοον, ὄφρα μεθ' ὑμῖν</l>
    <l>χειρῶν καὶ σθένεος πειρήσομαι, ἤ μοι ἔτ' ἐστὶν</l>
    <l>ἴς, οἵη πάρος ἔσκεν ἐνὶ γναμπτοῖσι μέλεσσιν,</l>
    <l>ἦ ἤδη μοι ὄλεσσεν ἄλη τ' ἀκομιστίη τε.’</l>
    <l>ὣς ἔφαθ', οἱ δ' ἄρα πάντες ὑπερφιάλως νεμέσησαν,</l>
    <l>δείσαντες μὴ τόξον ἐΰξοον ἐντανύσειεν.</l>
    <l>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν·</l>
    <l>‘ἆ δειλὲ ξείνων, ἔνι τοι φρένες οὐδ' ἠβαιαί.</l>
    <l>οὐκ ἀγαπᾷς, ὃ ἕκηλος ὑπερφιάλοισι μεθ' ἡμῖν</l>
    <l>δαίνυσαι οὐδέ τι δαιτὸς ἀμέρδεαι, αὐτὰρ ἀκούεις</l>
    <l>μύθων ἡμετέρων καὶ ῥήσιος; οὐδέ τις ἄλλος</l>
    <l>ἡμετέρων μύθων ξεῖνος καὶ πτωχὸς ἀκούει.</l>
    <l>οἶνός σε τρώει μελιηδής, ὅς τε καὶ ἄλλους</l>
    <l>βλάπτει, ὃς ἄν μιν χανδὸν ἕλῃ μηδ' αἴσιμα πίνῃ.</l>
    <l>οἶνος καὶ Κένταυρον, ἀγακλυτὸν Εὐρυτίωνα,</l>
    <l>ἄασ' ἐνὶ μεγάρῳ μεγαθύμου Πειριθόοιο,</l>
    <l>ἐς Λαπίθας ἐλθόνθ'· ὁ δ' ἐπεὶ φρένας ἄασεν οἴνῳ,</l>
    <l>μαινόμενος κάκ' ἔρεξε δόμον κάτα Πειριθόοιο.</l>
    <l>ἥρωας δ' ἄχος εἷλε, διὲκ προθύρου δὲ θύραζε</l>
    <l>ἕλκον ἀναΐξαντες, ἀπ' οὔατα νηλέϊ χαλκῷ</l>
    <l>ῥῖνάς τ' ἀμήσαντες· ὁ δὲ φρεσὶν ᾗσιν ἀασθεὶς</l>
    <l>ἤϊεν ἣν ἄτην ὀχέων ἀεσίφρονι θυμῷ.</l>
    <l>ἐξ οὗ Κενταύροισι καὶ ἀνδράσι νεῖκος ἐτύχθη,</l>
    <l>οἷ δ' αὐτῷ πρώτῳ κακὸν εὕρετο οἰνοβαρείων.</l>
    <l>ὣς καὶ σοὶ μέγα πῆμα πιφαύσκομαι, αἴ κε τὸ τόξον</l>
    <l>ἐντανύσῃς· οὐ γάρ τευ ἐπητύος ἀντιβολήσεις</l>
    <l>ἡμετέρῳ ἐνὶ δήμῳ, ἄφαρ δέ σε νηῒ μελαίνῃ</l>
    <l>εἰς Ἔχετον βασιλῆα, βροτῶν δηλήμονα πάντων,</l>
    <l>πέμψομεν· ἔνθεν δ' οὔ τι σαώσεαι. ἀλλὰ ἕκηλος</l>
    <l>πῖνέ τε μηδ' ἐρίδαινε μετ' ἀνδράσι κουροτέροισι.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘Ἀντίνο', οὐ μὲν καλὸν ἀτέμβειν οὐδὲ δίκαιον</l>
    <l>ξείνους Τηλεμάχου, ὅς κεν τάδε δώμαθ' ἵκηται.</l>
    <l>ἔλπεαι, αἴ χ' ὁ ξεῖνος Ὀδυσσῆος μέγα τόξον</l>
    <l>ἐντανύσῃ χερσίν τε βίηφί τε ἧφι πιθήσας,</l>
    <l>οἴκαδέ μ' ἄξεσθαι καὶ ἑὴν θήσεσθαι ἄκοιτιν;</l>
    <l>οὐδ' αὐτός που τοῦτό γ' ἐνὶ στήθεσσιν ἔολπε·</l>
    <l>μηδέ τις ὑμείων τοῦ γ' εἵνεκα θυμὸν ἀχεύων</l>
    <l>ἐνθάδε δαινύσθω, ἐπεὶ οὐδὲ μὲν οὐδὲ ἔοικε.’</l>
    <l>τὴν δ' αὖτ' Εὐρύμαχος, Πολύβου πάϊς, ἀντίον ηὔδα·</l>
    <l>‘κούρη Ἰκαρίοιο, περίφρων Πηνελόπεια,</l>
    <l>οὔ τί σε τόνδ' ἄξεσθαι ὀϊόμεθ', οὐδὲ ἔοικεν,</l>
    <l>ἀλλ' αἰσχυνόμενοι φάτιν ἀνδρῶν ἠδὲ γυναικῶν,</l>
    <l>μή ποτέ τις εἴπῃσι κακώτερος ἄλλος Ἀχαιῶν·</l>
    <l>‘ἦ πολὺ χείρονες ἄνδρες ἀμύμονος ἀνδρὸς ἄκοιτιν</l>
    <l>μνῶνται, οὐδέ τι τόξον ἐΰξοον ἐντανύουσιν·</l>
    <l>ἀλλ' ἄλλος τις πτωχὸς ἀνὴρ ἀλαλήμενος ἐλθὼν</l>
    <l>ῥηϊδίως ἐτάνυσσε βιόν, διὰ δ' ἧκε σιδήρου.’</l>
    <l>ὣς ἐρέουσ', ἡμῖν δ' ἂν ἐλέγχεα ταῦτα γένοιτο.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘Εὐρύμαχ', οὔ πως ἔστιν ἐϋκλεῖας κατὰ δῆμον</l>
    <l>ἔμμεναι, οἳ δὴ οἶκον ἀτιμάζοντες ἔδουσιν</l>
    <l>ἀνδρὸς ἀριστῆος· τί δ' ἐλέγχεα ταῦτα τίθεσθε;</l>
    <l>οὗτος δὲ ξεῖνος μάλα μὲν μέγας ἠδ' εὐπηγής,</l>
    <l>πατρὸς δ' ἐξ ἀγαθοῦ γένος εὔχεται ἔμμεναι υἱός.</l>
    <l>ἀλλ' ἄγε οἱ δότε τόξον ἐΰξοον, ὄφρα ἴδωμεν.</l>
    <l>ὧδε γὰρ ἐξερέω, τὸ δὲ καὶ τετελεσμένον ἔσται·</l>
    <l>εἴ κέ μιν ἐντανύσῃ, δώῃ δέ οἱ εὖχος Ἀπόλλων,</l>
    <l>ἕσσω μιν χλαῖνάν τε χιτῶνά τε, εἵματα καλά,</l>
    <l>δώσω δ' ὀξὺν ἄκοντα, κυνῶν ἀλκτῆρα καὶ ἀνδρῶν,</l>
    <l>καὶ ξίφος ἄμφηκες· δώσω δ' ὑπὸ ποσσὶ πέδιλα,</l>
    <l>πέμψω δ' ὅππῃ μιν κραδίη θυμός τε κελεύει.’</l>
    <l>τὴν δ' αὖ Τηλέμαχος πεπνυμένος ἀντίον ηὔδα·</l>
    <l>‘μῆτερ ἐμή, τόξον μὲν Ἀχαιῶν οὔ τις ἐμεῖο</l>
    <l>κρείσσων, ᾧ κ' ἐθέλω, δόμεναί τε καὶ ἀρνήσασθαι,</l>
    <l>οὔθ' ὅσσοι κραναὴν Ἰθάκην κάτα κοιρανέουσιν,</l>
    <l>οὔθ' ὅσσοι νήσοισι πρὸς Ἤλιδος ἱπποβότοιο·</l>
    <l>τῶν οὔ τίς μ' ἀέκοντα βιήσεται, αἴ κ' ἐθέλωμι</l>
    <l>καὶ καθάπαξ ξείνῳ δόμεναι τάδε τόξα φέρεσθαι.</l>
    <l>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε,</l>
    <l>ἱστόν τ' ἠλακάτην τε, καὶ ἀμφιπόλοισι κέλευε</l>
    <l>ἔργον ἐποίχεσθαι· τόξον δ' ἄνδρεσσι μελήσει</l>
    <l>πᾶσι, μάλιστα δ' ἐμοί· τοῦ γὰρ κράτος ἔστ' ἐνὶ οἴκῳ.’</l>
    <l>ἡ μὲν θαμβήσασα πάλιν οἶκόνδε βεβήκει·</l>
    <l>παιδὸς γὰρ μῦθον πεπνυμένον ἔνθετο θυμῷ.</l>
    <l>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ</l>
    <l>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον</l>
    <l>ἡδὺν ἐπὶ βλεφάροισι βάλε γλαυκῶπις Ἀθήνη.</l>
    <l>αὐτὰρ ὁ τόξα λαβὼν φέρε καμπύλα δῖος ὑφορβός·</l>
    <l>μνηστῆρες δ' ἄρα πάντες ὁμόκλεον ἐν μεγάροισιν·</l>
    <l>ὧδε δέ τις εἴπεσκε νέων ὑπερηνορεόντων·</l>
    <l>‘πῇ δὴ καμπύλα τόξα φέρεις, ἀμέγαρτε συβῶτα,</l>
    <l>πλαγκτέ; τάχ' αὖ σ' ἐφ' ὕεσσι κύνες ταχέες κατέδονται</l>
    <l>οἶον ἀπ' ἀνθρώπων, οὓς ἔτρεφες, εἴ κεν Ἀπόλλων</l>
    <l>ἡμῖν ἱλήκῃσι καὶ ἀθάνατοι θεοὶ ἄλλοι.’</l>
    <l>ὣς φάσαν, αὐτὰρ ὁ θῆκε φέρων αὐτῇ ἐνὶ χώρῃ,</l>
    <l>δείσας, οὕνεκα πολλοὶ ὁμόκλεον ἐν μεγάροισι.</l>
    <l>Τηλέμαχος δ' ἑτέρωθεν ἀπειλήσας ἐγεγώνει·</l>
    <l>‘ἄττα, πρόσω φέρε τόξα· τάχ' οὐκ ἐῢ πᾶσι πιθήσεις·</l>
    <l>μή σε καὶ ὁπλότερος περ ἐὼν ἀγρόνδε δίωμαι</l>
    <l>βάλλων χερμαδίοισι· βίηφι δὲ φέρτερός εἰμι.</l>
    <l>αἲ γὰρ πάντων τόσσον, ὅσοι κατὰ δώματ' ἔασι,</l>
    <l>μνηστήρων χερσίν τε βίηφί τε φέρτερος εἴην·</l>
    <l>τῶ κε τάχα στυγερῶς τιν' ἐγὼ πέμψαιμι νέεσθαι</l>
    <l>ἡμετέρου ἐξ οἴκου, ἐπεὶ κακὰ μηχανόωνται.’</l>
    <l>ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν</l>
    <l>μνηστῆρες καὶ δὴ μέθιεν χαλεποῖο χόλοιο</l>
    <l>Τηλεμάχῳ· τὰ δὲ τόξα φέρων ἀνὰ δῶμα συβώτης</l>
    <l>ἐν χείρεσσ' Ὀδυσῆϊ δαΐφρονι θῆκε παραστάς.</l>
    <l>ἐκ δὲ καλεσσάμενος προσέφη τροφὸν Εὐρύκλειαν·</l>
    <l>‘Τηλέμαχος κέλεταί σε, περίφρων Εὐρύκλεια,</l>
    <l>κληῖσαι μεγάροιο θύρας πυκινῶς ἀραρυίας·</l>
    <l>ἢν δέ τις ἢ στοναχῆς ἠὲ κτύπου ἔνδον ἀκούσῃ</l>
    <l>ἀνδρῶν ἡμετέροισιν ἐν ἕρκεσι, μή τι θύραζε</l>
    <l>προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ.’</l>
    <l>ὣς ἄρ' ἐφώνησεν, τῇ δ' ἄπτερος ἔπλετο μῦθος,</l>
    <l>κλήϊσεν δὲ θύρας μεγάρων ἐῢ ναιεταόντων.</l>
    <l>σιγῇ δ' ἐξ οἴκοιο Φιλοίτιος ἆλτο θύραζε,</l>
    <l>κλήϊσεν δ' ἄρ' ἔπειτα θύρας εὐερκέος αὐλῆς.</l>
    <l>κεῖτο δ' ὑπ' αἰθούσῃ ὅπλον νεὸς ἀμφιελίσσης</l>
    <l>βύβλινον, ᾧ ῥ' ἐπέδησε θύρας, ἐς δ' ἤϊεν αὐτός·</l>
    <l>ἕζετ' ἔπειτ' ἐπὶ δίφρον ἰών, ἔνθεν περ ἀνέστη,</l>
    <l>εἰσορόων Ὀδυσῆα. ὁ δ' ἤδη τόξον ἐνώμα</l>
    <l>πάντῃ ἀναστρωφῶν, πειρώμενος ἔνθα καὶ ἔνθα,</l>
    <l>μὴ κέρα ἶπες ἔδοιεν ἀποιχομένοιο ἄνακτος.</l>
    <l>ὧδε δέ τις εἴπεσκεν ἰδὼν ἐς πλησίον ἄλλον·</l>
    <l>‘ἦ τις θηητὴρ καὶ ἐπίκλοπος ἔπλετο τόξων·</l>
    <l>ἤ ῥά νύ που τοιαῦτα καὶ αὐτῷ οἴκοθι κεῖται,</l>
    <l>ἢ ὅ γ' ἐφορμᾶται ποιησέμεν, ὡς ἐνὶ χερσὶ</l>
    <l>νωμᾷ ἔνθα καὶ ἔνθα κακῶν ἔμπαιος ἀλήτης.’</l>
    <l>ἄλλος δ' αὖτ' εἴπεσκε νέων ὑπερηνορεόντων·</l>
    <l>‘αἲ γὰρ δὴ τοσσοῦτον ὀνήσιος ἀντιάσειεν,</l>
    <l>ὡς οὗτός ποτε τοῦτο δυνήσεται ἐντανύσασθαι.’</l>
    <l>ὣς ἄρ' ἔφαν μνηστῆρες· ἀτὰρ πολύμητις Ὀδυσσεύς,</l>
    <l>αὐτίκ' ἐπεὶ μέγα τόξον ἐβάστασε καὶ ἴδε πάντῃ,</l>
    <l>ὡς ὅτ' ἀνὴρ φόρμιγγος ἐπιστάμενος καὶ ἀοιδῆς</l>
    <l>ῥηϊδίως ἐτάνυσσε νέῳ περὶ κόλλοπι χορδήν,</l>
    <l>ἅψας ἀμφοτέρωθεν ἐϋστρεφὲς ἔντερον οἰός,</l>
    <l>ὣς ἄρ' ἄτερ σπουδῆς τάνυσεν μέγα τόξον Ὀδυσσεύς.</l>
    <l>δεξιτερῇ δ' ἄρα χειρὶ λαβὼν πειρήσατο νευρῆς·</l>
    <l>ἡ δ' ὑπὸ καλὸν ἄεισε, χελιδόνι εἰκέλη αὐδήν.</l>
    <l>μνηστῆρσιν δ' ἄρ' ἄχος γένετο μέγα, πᾶσι δ' ἄρα χρὼς</l>
    <l>ἐτράπετο. Ζεὺς δὲ μεγάλ' ἔκτυπε σήματα φαίνων·</l>
    <l>γήθησέν τ' ἄρ' ἔπειτα πολύτλας δῖος Ὀδυσσεύς,</l>
    <l>ὅττι ῥά οἱ τέρας ἧκε Κρόνου πάϊς ἀγκυλομήτεω.</l>
    <l>εἵλετο δ' ὠκὺν ὀϊστόν, ὅ οἱ παρέκειτο τραπέζῃ</l>
    <l>γυμνός· τοὶ δ' ἄλλοι κοίλης ἔντοσθε φαρέτρης</l>
    <l>κείατο, τῶν τάχ' ἔμελλον Ἀχαιοὶ πειρήσεσθαι.</l>
    <l>τόν ῥ' ἐπὶ πήχει ἑλὼν ἕλκεν νευρὴν γλυφίδας τε,</l>
    <l>αὐτόθεν ἐκ δίφροιο καθήμενος, ἧκε δ' ὀϊστὸν</l>
    <l>ἄντα τιτυσκόμενος, πελέκεων δ' οὐκ ἤμβροτε πάντων</l>
    <l>πρώτης στειλειῆς, διὰ δ' ἀμπερὲς ἦλθε θύραζε</l>
    <l>ἰὸς χαλκοβαρής. ὁ δὲ Τηλέμαχον προσέειπε·</l>
    <l>‘Τηλέμαχ', οὔ σ' ὁ ξεῖνος ἐνὶ μεγάροισιν ἐλέγχει</l>
    <l>ἥμενος, οὐδέ τι τοῦ σκοποῦ ἤμβροτον οὐδέ τι τόξον</l>
    <l>δὴν ἔκαμον τανύων· ἔτι μοι μένος ἔμπεδόν ἐστιν,</l>
    <l>οὐχ ὥς με μνηστῆρες ἀτιμάζοντες ὄνονται.</l>
    <l>νῦν δ' ὥρη καὶ δόρπον Ἀχαιοῖσιν τετυκέσθαι</l>
    <l>ἐν φάει, αὐτὰρ ἔπειτα καὶ ἄλλως ἑψιάασθαι</l>
    <l>μολπῇ καὶ φόρμιγγι· τὰ γάρ τ' ἀναθήματα δαιτός.’</l>
    <l>ἦ, καὶ ἐπ' ὀφρύσι νεῦσεν· ὁ δ' ἀμφέθετο ξίφος ὀξὺ</l>
    <l>Τηλέμαχος, φίλος υἱὸς Ὀδυσσῆος θείοιο,</l>
    <l>ἀμφὶ δὲ χεῖρα φίλην βάλεν ἔγχεϊ, ἄγχι δ' ἄρ' αὐτοῦ</l>
    <l>πὰρ θρόνον ἑστήκει κεκορυθμένος αἴθοπι χαλκῷ.</l>
  </verse>
  <chapter label="Ῥαψωδία χ">Ῥαψωδία χ</chapter>
  <verse ln="1">
    <l>Αὐτὰρ ὁ γυμνώθη ῥακέων πολύμητις Ὀδυσσεύς,</l>
    <l>ἆλτο δ' ἐπὶ μέγαν οὐδὸν ἔχων βιὸν ἠδὲ φαρέτρην</l>
    <l>ἰῶν ἐμπλείην, ταχέας δ' ἐκχεύατ' ὀϊστοὺς</l>
    <l>αὐτοῦ πρόσθε ποδῶν, μετὰ δὲ μνηστῆρσιν ἔειπεν·</l>
    <l>‘οὗτος μὲν δὴ ἄεθλος ἀάατος ἐκτετέλεσται·</l>
    <l>νῦν αὖτε σκοπὸν ἄλλον, ὃν οὔ πώ τις βάλεν ἀνήρ,</l>
    <l>εἴσομαι, αἴ κε τύχωμι, πόρῃ δέ μοι εὖχος Ἀπόλλων.’</l>
    <l>ἦ, καὶ ἐπ' Ἀντινόῳ ἰθύνετο πικρὸν ὀϊστόν.</l>
    <l>ἦ τοι ὁ καλὸν ἄλεισον ἀναιρήσεσθαι ἔμελλε,</l>
    <l>χρύσεον ἄμφωτον, καὶ δὴ μετὰ χερσὶν ἐνώμα,</l>
    <l>ὄφρα πίοι οἴνοιο· φόνος δέ οἱ οὐκ ἐνὶ θυμῷ</l>
    <l>μέμβλετο. τίς κ' οἴοιτο μετ' ἀνδράσι δαιτυμόνεσσι</l>
    <l>μοῦνον ἐνὶ πλεόνεσσι, καὶ εἰ μάλα καρτερὸς εἴη,</l>
    <l>οἷ τεύξειν θάνατόν τε κακὸν καὶ κῆρα μέλαιναν;</l>
    <l>τὸν δ' Ὀδυσεὺς κατὰ λαιμὸν ἐπισχόμενος βάλεν ἰῷ,</l>
    <l>ἀντικρὺ δ' ἁπαλοῖο δι' αὐχένος ἤλυθ' ἀκωκή.</l>
    <l>ἐκλίνθη δ' ἑτέρωσε, δέπας δέ οἱ ἔκπεσε χειρὸς</l>
    <l>βλημένου, αὐτίκα δ' αὐλὸς ἀνὰ ῥῖνας παχὺς ἦλθεν</l>
    <l>αἵματος ἀνδρομέοιο· θοῶς δ' ἀπὸ εἷο τράπεζαν</l>
    <l>ὦσε ποδὶ πλήξας, ἀπὸ δ' εἴδατα χεῦεν ἔραζε·</l>
    <l>σῖτός τε κρέα τ' ὀπτὰ φορύνετο. τοὶ δ' ὁμάδησαν</l>
    <l>μνηστῆρες κατὰ δώμαθ', ὅπως ἴδον ἄνδρα πεσόντα,</l>
    <l>ἐκ δὲ θρόνων ἀνόρουσαν ὀρινθέντες κατὰ δῶμα,</l>
    <l>πάντοσε παπταίνοντες ἐϋδμήτους ποτὶ τοίχους·</l>
    <l>οὐδέ που ἀσπὶς ἔην οὐδ' ἄλκιμον ἔγχος ἑλέσθαι.</l>
    <l>νείκειον δ' Ὀδυσῆα χολωτοῖσιν ἐπέεσσι·</l>
    <l>‘ξεῖνε, κακῶς ἀνδρῶν τοξάζεαι· οὐκέτ' ἀέθλων</l>
    <l>ἄλλων ἀντιάσεις· νῦν τοι σῶς αἰπὺς ὄλεθρος.</l>
    <l>καὶ γὰρ δὴ νῦν φῶτα κατέκτανες, ὃς μέγ' ἄριστος</l>
    <l>κούρων εἰν Ἰθάκῃ· τῶ σ' ἐνθάδε γῦπες ἔδονται.’</l>
    <l>ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα</l>
    <l>ἄνδρα κατακτεῖναι· τὸ δὲ νήπιοι οὐκ ἐνόησαν,</l>
    <l>ὡς δή σφιν καὶ πᾶσιν ὀλέθρου πείρατ' ἐφῆπτο.</l>
    <l>τοὺς δ' ἄρ' ὑπόδρα ἰδὼν προσέφη πολύμητις Ὀδυσσεύς·</l>
    <l>‘ὦ κύνες, οὔ μ' ἔτ' ἐφάσκεθ' ὑπότροπον οἴκαδε νεῖσθαι</l>
    <l>δήμου ἄπο Τρώων, ὅτι μοι κατεκείρετε οἶκον</l>
    <l>δμῳῇσίν τε γυναιξὶ παρευνάζεσθε βιαίως</l>
    <l>αὐτοῦ τε ζώοντος ὑπεμνάασθε γυναῖκα,</l>
    <l>οὔτε θεοὺς δείσαντες, οἳ οὐρανὸν εὐρὺν ἔχουσιν,</l>
    <l>οὔτε τιν' ἀνθρώπων νέμεσιν κατόπισθεν ἔσεσθαι.</l>
    <l>νῦν ὕμιν καὶ πᾶσιν ὀλέθρου πείρατ' ἐφῆπται.’</l>
    <l>ὣς φάτο, τοὺς δ' ἅρα πάντας ὑπὸ χλωρὸν δέος εἷλε·</l>
    <l>πάπτηνεν δὲ ἕκαστος, ὅπῃ φύγοι αἰπὺν ὄλεθρον.</l>
    <l>Εὐρύμαχος δέ μιν οἶος ἀμειβόμενος προσέειπεν·</l>
    <l>‘εἰ μὲν δὴ Ὀδυσεὺς Ἰθακήσιος εἰλήλουθας,</l>
    <l>ταῦτα μὲν αἴσιμα εἶπες, ὅσα ῥέζεσκον Ἀχαιοί,</l>
    <l>πολλὰ μὲν ἐν μεγάροισιν ἀτάσθαλα, πολλὰ δ' ἐπ' ἀγροῦ.</l>
    <l>ἀλλ' ὁ μὲν ἤδη κεῖται, ὃς αἴτιος ἔπλετο πάντων,</l>
    <l>Ἀντίνοος· οὗτος γὰρ ἐπίηλεν τάδε ἔργα,</l>
    <l>οὔ τι γάμου τόσσον κεχρημένος οὐδὲ χατίζων,</l>
    <l>ἀλλ' ἄλλα φρονέων, τά οἱ οὐκ ἐτέλεσσε Κρονίων,</l>
    <l>ὄφρ' Ἰθάκης κατὰ δῆμον ἐϋκτιμένης βασιλεύοι</l>
    <l>αὐτός, ἀτὰρ σὸν παῖδα κατακτείνειε λοχήσας.</l>
    <l>νῦν δ' ὁ μὲν ἐν μοίρῃ πέφαται, σὺ δὲ φείδεο λαῶν</l>
    <l>σῶν· ἀτὰρ ἄμμες ὄπισθεν ἀρεσσάμενοι κατὰ δῆμον,</l>
    <l>ὅσσα τοι ἐκπέποται καὶ ἐδήδοται ἐν μεγάροισι,</l>
    <l>τιμὴν ἀμφὶς ἄγοντες ἐεικοσάβοιον ἕκαστος,</l>
    <l>χαλκόν τε χρυσόν τ' ἀποδώσομεν, εἰς ὅ κε σὸν κῆρ</l>
    <l>ἰανθῇ· πρὶν δ' οὔ τι νεμεσσητὸν κεχολῶσθαι.’</l>
    <l>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς·</l>
    <l>‘Εὐρύμαχ', οὐδ' εἴ μοι πατρώϊα πάντ' ἀποδοῖτε,</l>
    <l>ὅσσα τε νῦν ὔμμ' ἐστὶ καὶ εἴ ποθεν ἄλλ' ἐπιθεῖτε,</l>
    <l>οὐδέ κεν ὧς ἔτι χεῖρας ἐμὰς λήξαιμι φόνοιο,</l>
    <l>πρὶν πᾶσαν μνηστῆρας ὑπερβασίην ἀποτεῖσαι.</l>
    <l>νῦν ὕμιν παράκειται ἐναντίον ἠὲ μάχεσθαι</l>
    <l>ἢ φεύγειν, ὅς κεν θάνατον καὶ κῆρας ἀλύξῃ·</l>
    <l>ἀλλά τιν' οὐ φεύξεσθαι ὀΐομαι αἰπὺν ὄλεθρον.’</l>
    <l>ὣς φάτο, τῶν δ' αὐτοῦ λύτο γούνατα καὶ φίλον ἦτορ.</l>
    <l>τοῖσιν δ' Εὐρύμαχος μετεφώνεε δεύτερον αὖτις·</l>
    <l>‘ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους,</l>
    <l>ἀλλ' ἐπεὶ ἔλλαβε τόξον ἐΰξοον ἠδὲ φαρέτρην,</l>
    <l>οὐδοῦ ἄπο ξεστοῦ τοξάσσεται, εἰς ὅ κε πάντας</l>
    <l>ἄμμε κατακτείνῃ. ἀλλὰ μνησώμεθα χάρμης·</l>
    <l>φάσγανά τε σπάσσασθε καὶ ἀντίσχεσθε τραπέζας</l>
    <l>ἰῶν ὠκυμόρων· ἐπὶ δ' αὐτῷ πάντες ἔχωμεν</l>
    <l>ἁθρόοι, εἴ κέ μιν οὐδοῦ ἀπώσομεν ἠδὲ θυράων,</l>
    <l>ἔλθωμεν δ' ἀνὰ ἄστυ, βοὴ δ' ὤκιστα γένηται·</l>
    <l>τῶ κε τάχ' οὗτος ἀνὴρ νῦν ὕστατα τοξάσσαιτο.’</l>
    <l>ὣς ἄρα φωνήσας εἰρύσσατο φάσγανον ὀξύ,</l>
    <l>χάλκεον, ἀμφοτέρωθεν ἀκαχμένον, ἆλτο δ' ἐπ' αὐτῷ</l>
    <l>σμερδαλέα ἰάχων· ὁ δ' ἁμαρτὴ δῖος Ὀδυσσεὺς</l>
    <l>ἰὸν ἀποπροΐει, βάλε δὲ στῆθος παρὰ μαζόν,</l>
    <l>ἐν δέ οἱ ἥπατι πῆξε θοὸν βέλος. ἐκ δ' ἄρα χειρὸς</l>
    <l>φάσγανον ἧκε χαμᾶζε, περιῤῥηδὴς δὲ τραπέζῃ</l>
    <l>κάππεσεν ἰδνωθείς, ἀπὸ δ' εἴδατα χεῦεν ἔραζε</l>
    <l>καὶ δέπας ἀμφικύπελλον· ὁ δὲ χθόνα τύπτε μετώπῳ</l>
    <l>θυμῷ ἀνιάζων, ποσὶ δὲ θρόνον ἀμφοτέροισι</l>
    <l>λακτίζων ἐτίνασσε· κατ' ὀφθαλμῶν δ' ἔχυτ' ἀχλύς.</l>
    <l>Ἀμφίνομος δ' Ὀδυσῆος ἐείσατο κυδαλίμοιο</l>
    <l>ἀντίος ἀΐξας, εἴρυτο δὲ φάσγανον ὀξύ,</l>
    <l>εἴ πώς οἱ εἴξειε θυράων. ἀλλ' ἄρα μιν φθῆ</l>
    <l>Τηλέμαχος κατόπισθε βαλὼν χαλκήρεϊ δουρὶ</l>
    <l>ὤμων μεσσηγύς, διὰ δὲ στήθεσφιν ἔλασσε·</l>
    <l>δούπησεν δὲ πεσών, χθόνα δ' ἤλασε παντὶ μετώπῳ.</l>
    <l>Τηλέμαχος δ' ἀπόρουσε, λιπὼν δολιχόσκιον ἔγχος</l>
    <l>αὐτοῦ ἐν Ἀμφινόμῳ· περὶ γὰρ δίε, μή τις Ἀχαιῶν</l>
    <l>ἔγχος ἀνελκόμενον δολιχόσκιον ἢ ἐλάσειε</l>
    <l>φασγάνῳ ἀΐξας ἠὲ προπρηνέα τύψας.</l>
    <l>βῆ δὲ θέειν, μάλα δ' ὦκα φίλον πατέρ' εἰσαφίκανεν,</l>
    <l>ἀγχοῦ δ' ἱστάμενος ἔπεα πτερόεντα προσηύδα·</l>
    <l>‘ὦ πάτερ, ἤδη τοι σάκος οἴσω καὶ δύο δοῦρε</l>
    <l>καὶ κυνέην πάγχαλκον, ἐπὶ κροτάφοισ' ἀραρυῖαν,</l>
    <l>αὐτός τ' ἀμφιβαλεῦμαι ἰών, δώσω δὲ συβώτῃ</l>
    <l>καὶ τῷ βουκόλῳ ἄλλα· τετευχῆσθαι γὰρ ἄμεινον.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘οἶσε θέων, εἷός μοι ἀμύνεσθαι πάρ' ὀϊστοί,</l>
    <l>μή μ' ἀποκινήσωσι θυράων μοῦνον ἐόντα.’</l>
    <l>ὣς φάτο, Τηλέμαχος δὲ φίλῳ ἐπεπείθετο πατρί,</l>
    <l>βῆ δ' ἴμεναι θάλαμόνδ', ὅθι οἱ κλυτὰ τεύχεα κεῖτο.</l>
    <l>ἔνθεν τέσσαρα μὲν σάκε' εἵλετο, δούρατα δ' ὀκτὼ</l>
    <l>καὶ πίσυρας κυνέας χαλκήρεας ἱπποδασείας·</l>
    <l>βῆ δὲ φέρων, μάλα δ' ὦκα φίλον πατέρ' εἰσαφίκανεν.</l>
    <l>αὐτὸς δὲ πρώτιστα περὶ χροῒ δύσετο χαλκόν·</l>
    <l>ὣς δ' αὔτως τὼ δμῶε δυέσθην τεύχεα καλά,</l>
    <l>ἔσταν δ' ἀμφ' Ὀδυσῆα δαΐφρονα ποικιλομήτην.</l>
    <l>αὐτὰρ ὅ γ', ὄφρα μὲν αὐτῷ ἀμύνεσθαι ἔσαν ἰοί,</l>
    <l>τόφρα μνηστήρων ἕνα γ' αἰεὶ ᾧ ἐνὶ οἴκῳ</l>
    <l>βάλλε τιτυσκόμενος· τοὶ δ' ἀγχιστῖνοι ἔπιπτον.</l>
    <l>αὐτὰρ ἐπεὶ λίπον ἰοὶ ὀϊστεύοντα ἄνακτα,</l>
    <l>τόξον μὲν πρὸς σταθμὸν ἐϋσταθέος μεγάροιο</l>
    <l>ἔκλιν' ἑστάμεναι, πρὸς ἐνώπια παμφανόωντα,</l>
    <l>αὐτὸς δ' ἀμφ' ὤμοισι σάκος θέτο τετραθέλυμνον,</l>
    <l>κρατὶ δ' ἐπ' ἰφθίμῳ κυνέην εὔτυκτον ἔθηκεν,</l>
    <l>ἵππουριν, δεινὸν δὲ λόφος καθύπερθεν ἔνευεν·</l>
    <l>εἵλετο δ' ἄλκιμα δοῦρε δύω κεκορυθμένα χαλκῷ.</l>
    <l>ὀρσοθύρη δέ τις ἔσκεν ἐϋδμήτῳ ἐνὶ τοίχῳ,</l>
    <l>ἀκρότατον δὲ παρ' οὐδὸν ἐϋσταθέος μεγάροιο</l>
    <l>ἦν ὁδὸς ἐς λαύρην, σανίδες δ' ἔχον εὖ ἀραρυῖαι·</l>
    <l>τὴν Ὀδυσεὺς φράζεσθαι ἀνώγει δῖον ὑφορβὸν</l>
    <l>ἑσταότ' ἄγχ' αὐτῆς· μία δ' οἴη γίνετ' ἐφορμή.</l>
    <l>τοῖς δ' Ἀγέλεως μετέειπεν ἔπος πάντεσσι πιφαύσκων·</l>
    <l>‘ὦ φίλοι, οὐκ ἂν δή τις ἀν' ὀρσοθύρην ἀναβαίη</l>
    <l>καὶ εἴποι λαοῖσι, βοὴ δ' ὤκιστα γένοιτο;</l>
    <l>τῶ κε τάχ' οὗτος ἀνὴρ νῦν ὕστατα τοξάσσαιτο.’</l>
    <l>τὸν δ' αὖτε προσέειπε Μελάνθιος, αἰπόλος αἰγῶν·</l>
    <l>‘οὔ πως ἔστ', Ἀγέλαε διοτρεφές· ἄγχι γὰρ αἰνῶς</l>
    <l>αὐλῆς καλὰ θύρετρα, καὶ ἀργαλέον στόμα λαύρης·</l>
    <l>καί χ' εἷς πάντας ἐρύκοι ἀνήρ, ὅς τ' ἄλκιμος εἴη.</l>
    <l>ἀλλ' ἄγεθ', ὑμῖν τεύχε' ἐνείκω θωρηχθῆναι</l>
    <l>ἐκ θαλάμου· ἔνδον γάρ, ὀΐομαι, οὐδέ πῃ ἄλλῃ</l>
    <l>τεύχεα κατθέσθην Ὀδυσεὺς καὶ φαίδιμος υἱός.’</l>
    <l>ὣς εἰπὼν ἀνέβαινε Μελάνθιος, αἰπόλος αἰγῶν,</l>
    <l>ἐς θαλάμους Ὀδυσῆος ἀνὰ ῥῶγας μεγάροιο.</l>
    <l>ἔνθεν δώδεκα μὲν σάκε' ἔξελε, τόσσα δὲ δοῦρα</l>
    <l>καὶ τόσσας κυνέας χαλκήρεας ἱπποδασείας·</l>
    <l>βῆ δ' ἴμεναι, μάλα δ' ὦκα φέρων μνηστῆρσιν ἔδωκε.</l>
    <l>καὶ τότ' Ὀδυσσῆος λύτο γούνατα καὶ φίλον ἦτορ,</l>
    <l>ὡς περιβαλλομένους ἴδε τεύχεα χερσί τε δοῦρα</l>
    <l>μακρὰ τινάσσοντας· μέγα δ' αὐτῷ φαίνετο ἔργον.</l>
    <l>αἶψα δὲ Τηλέμαχον ἔπεα πτερόεντα προσηύδα·</l>
    <l>‘Τηλέμαχ', ἦ μάλα δή τις ἐνὶ μεγάροισι γυναικῶν</l>
    <l>νῶϊν ἐποτρύνει πόλεμον κακὸν ἠὲ Μελανθεύς.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ὦ πάτερ, αὐτὸς ἐγὼ τόδε γ' ἤμβροτον, - οὐδέ τις ἄλλος</l>
    <l>αἴτιος, - ὃς θαλάμοιο θύρην πυκινῶς ἀραρυῖαν</l>
    <l>κάλλιπον ἀγκλίνας· τῶν δὲ σκοπὸς ἦεν ἀμείνων.</l>
    <l>ἀλλ' ἴθι, δῖ' Εὔμαιε, θύρην ἐπίθες θαλάμοιο,</l>
    <l>καὶ φράσαι, ἤ τις ἄρ' ἐστὶ γυναικῶν, ἣ τάδε ῥέζει,</l>
    <l>ἦ υἱὸς Δολίοιο Μελανθεύς, τόν περ ὀΐω.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον.</l>
    <l>βῆ δ' αὖτις θάλαμόνδε Μελάνθιος, αἰπόλος αἰγῶν,</l>
    <l>οἴσων τεύχεα καλά· νόησε δὲ δῖος ὑφορβός,</l>
    <l>αἶψα δ' Ὀδυσσῆα προσεφώνεεν ἐγγὺς ἐόντα·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>κεῖνος δὴ αὖτ' ἀΐδηλος ἀνήρ, ὃν ὀϊόμεθ' αὐτοί,</l>
    <l>ἔρχεται ἐς θάλαμον· σὺ δέ μοι νημερτὲς ἐνίσπες,</l>
    <l>ἤ μιν ἀποκτείνω, αἴ κε κρείσσων γε γένωμαι,</l>
    <l>ἦέ σοι ἐνθάδ' ἄγω, ἵν' ὑπερβασίας ἀποτείσῃ</l>
    <l>πολλάς, ὅσσας οὗτος ἐμήσατο σῷ ἐνὶ οἴκῳ.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ἦ τοι ἐγὼ καὶ Τηλέμαχος μνηστῆρας ἀγαυοὺς</l>
    <l>σχήσομεν ἔντοσθεν μεγάρων μάλα περ μεμαῶτας·</l>
    <l>σφῶϊ δ' ἀποστρέψαντε πόδας καὶ χεῖρας ὕπερθεν</l>
    <l>ἐς θάλαμον βαλέειν, σανίδας δ' ἐκδῆσαι ὄπισθε,</l>
    <l>σειρὴν δὲ πλεκτὴν ἐξ αὐτοῦ πειρήναντε</l>
    <l>κίον' ἀν' ὑψηλὴν ἐρύσαι πελάσαι τε δοκοῖσιν,</l>
    <l>ὥς κεν δηθὰ ζωὸς ἐὼν χαλέπ' ἄλγεα πάσχῃ.’</l>
    <l>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο,</l>
    <l>βὰν δ' ἴμεν ἐς θάλαμον, λαθέτην δέ μιν ἔνδον ἐόντα.</l>
    <l>ἦ τοι ὁ μὲν θαλάμοιο μυχὸν κάτα τεύχε' ἐρεύνα,</l>
    <l>τὼ δ' ἔσταν ἑκάτερθε παρὰ σταθμοῖσι μένοντε.</l>
    <l>εὖθ' ὑπὲρ οὐδὸν ἔβαινε Μελάνθιος, αἰπόλος αἰγῶν,</l>
    <l>τῇ ἑτέρῃ μὲν χειρὶ φέρων καλὴν τρυφάλειαν,</l>
    <l>τῇ δ' ἑτέρῃ σάκος εὐρὺ γέρον, πεπαλαγμένον ἄζῃ,</l>
    <l>Λαέρτεω ἥρωος, ὃ κουρίζων φορέεσκε·</l>
    <l>δὴ τότε γ' ἤδη κεῖτο, ῥαφαὶ δ' ἐλέλυντο ἱμάντων·</l>
    <l>τὼ δ' ἄρ' ἐπαΐξανθ' ἑλέτην ἔρυσάν τέ μιν εἴσω</l>
    <l>κουρίξ, ἐν δαπέδῳ δὲ χαμαὶ βάλον ἀχνύμενον κῆρ,</l>
    <l>σὺν δὲ πόδας χεῖράς τε δέον θυμαλγέϊ δεσμῷ</l>
    <l>εὖ μάλ' ἀποστρέψαντε διαμπερές, ὡς ἐκέλευσεν</l>
    <l>υἱὸς Λαέρταο, πολύτλας δῖος Ὀδυσσεύς·</l>
    <l>σειρὴν δὲ πλεκτὴν ἐξ αὐτοῦ πειρήναντε</l>
    <l>κίον' ἀν' ὑψηλὴν ἔρυσαν πέλασάν τε δοκοῖσι.</l>
    <l>τὸν δ' ἐπικερτομέων προσέφης, Εὔμαιε συβῶτα·</l>
    <l>‘νῦν μὲν δὴ μάλα πάγχυ, Μελάνθιε, νύκτα φυλάξεις,</l>
    <l>εὐνῇ ἔνι μαλακῇ καταλέγμενος, ὥς σε ἔοικεν·</l>
    <l>οὐδὲ σέ γ' ἠριγένεια παρ' Ὠκεανοῖο ῥοάων</l>
    <l>λήσει ἀνερχομένη χρυσόθρονος, ἡνίκ' ἀγινεῖς</l>
    <l>αἶγας μνηστήρεσσι δόμον κάτα δαῖτα πένεσθαι.’</l>
    <l>ὣς ὁ μὲν αὖθι λέλειπτο, ταθεὶς ὀλοῷ ἐνὶ δεσμῷ·</l>
    <l>τὼ δ' ἐς τεύχεα δύντε, θύρην ἐπιθέντε φαεινήν,</l>
    <l>βήτην εἰς Ὀδυσῆα δαΐφρονα ποικιλομήτην.</l>
    <l>ἔνθα μένος πνείοντες ἐφέστασαν, οἱ μὲν ἐπ' οὐδοῦ</l>
    <l>τέσσαρες, οἱ δ' ἔντοσθε δόμων πολέες τε καὶ ἐσθλοί.</l>
    <l>τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη</l>
    <l>Μέντορι εἰδομένη ἠμὲν δέμας ἠδὲ καὶ αὐδήν.</l>
    <l>τὴν δ' Ὀδυσεὺς γήθησεν ἰδὼν καὶ μῦθον ἔειπε·</l>
    <l>‘Μέντορ, ἄμυνον ἀρήν, μνῆσαι δ' ἐτάροιο φίλοιο,</l>
    <l>ὅς σ' ἀγαθὰ ῥέζεσκον· ὁμηλικίη δέ μοί ἐσσι.’</l>
    <l>ὣς φάτ', ὀϊόμενος λαοσσόον ἔμμεν' Ἀθήνην.</l>
    <l>μνηστῆρες δ' ἑτέρωθεν ὁμόκλεον ἐν μεγάροισι·</l>
    <l>πρῶτος τήν γ' ἐνένιπε Δαμαστορίδης Ἀγέλαος·</l>
    <l>‘Μέντορ, μή σ' ἐπέεσσι παραιπεπίθῃσιν Ὀδυσσεὺς</l>
    <l>μνηστήρεσσι μάχεσθαι, ἀμυνέμεναι δὲ οἷ αὐτῷ.</l>
    <l>ὧδε γὰρ ἡμέτερόν γε νόον τελέεσθαι ὀΐω·</l>
    <l>ὁππότε κεν τούτους κτέωμεν, πατέρ' ἠδὲ καὶ υἱόν,</l>
    <l>ἐν δὲ σὺ τοῖσιν ἔπειτα πεφήσεαι, οἷα μενοινᾷς</l>
    <l>ἕρδειν ἐν μεγάροις· σῷ δ' αὐτοῦ κράατι τείσεις.</l>
    <l>αὐτὰρ ἐπὴν ὑμέων γε βίας ἀφελώμεθα χαλκῷ,</l>
    <l>κτήμαθ' ὁπόσσα τοί ἐστι, τά τ' ἔνδοθι καὶ τὰ θύρηφι,</l>
    <l>τοῖσιν Ὀδυσσῆος μεταμείξομεν· οὐδέ τοι υἷας</l>
    <l>ζώειν ἐν μεγάροισιν ἐάσομεν, οὐδὲ θύγατρας</l>
    <l>οὐδ' ἄλοχον κεδνὴν Ἰθάκης κατὰ ἄστυ πολεύειν.’</l>
    <l>ὣς φάτ', Ἀθηναίη δὲ χολώσατο κηρόθι μᾶλλον,</l>
    <l>νείκεσσεν δ' Ὀδυσῆα χολωτοῖσιν ἐπέεσσιν·</l>
    <l>‘οὐκέτι σοί γ', Ὀδυσεῦ, μένος ἔμπεδον οὐδέ τις ἀλκή,</l>
    <l>οἵη ὅτ' ἀμφ' Ἑλένῃ λευκωλένῳ εὐπατερείῃ</l>
    <l>εἰνάετες Τρώεσσιν ἐμάρναο νωλεμὲς αἰεί,</l>
    <l>πολλοὺς δ' ἄνδρας ἔπεφνες ἐν αἰνῇ δηϊοτῆτι,</l>
    <l>σῇ δ' ἥλω βουλῇ Πριάμου πόλις εὐρυάγυια.</l>
    <l>πῶς δὴ νῦν, ὅτε σόν γε δόμον καὶ κτήμαθ' ἱκάνεις,</l>
    <l>ἄντα μνηστήρων ὀλοφύρεαι ἄλκιμος εἶναι;</l>
    <l>ἀλλ' ἄγε δεῦρο, πέπον, παρ' ἔμ' ἵστασο καὶ ἴδε ἔργον,</l>
    <l>ὄφρ' εἰδῇς, οἷός τοι ἐν ἀνδράσι δυσμενέεσσι</l>
    <l>Μέντωρ Ἀλκιμίδης εὐεργεσίας ἀποτίνειν.’</l>
    <l>ἦ ῥα, καὶ οὔ πω πάγχυ δίδου ἑτεραλκέα νίκην,</l>
    <l>ἀλλ' ἔτ' ἄρα σθένεός τε καὶ ἀλκῆς πειρήτιζεν</l>
    <l>ἠμὲν Ὀδυσσῆος ἠδ' υἱοῦ κυδαλίμοιο.</l>
    <l>αὐτὴ δ' αἰθαλόεντος ἀνὰ μεγάροιο μέλαθρον</l>
    <l>ἕζετ' ἀναΐξασα, χελιδόνι εἰκέλη ἄντην.</l>
    <l>μνηστῆρας δ' ὤτρυνε Δαμαστορίδης Ἀγέλαος</l>
    <l>Εὐρύνομός τε καὶ Ἀμφιμέδων Δημοπτόλεμός τε</l>
    <l>Πείσανδρός τε Πολυκτορίδης Πόλυβός τε δαΐφρων·</l>
    <l>οἱ γὰρ μνηστήρων ἀρετῇ ἔσαν ἔξοχ' ἄριστοι,</l>
    <l>ὅσσοι ἔτ' ἔζωον περί τε ψυχέων ἐμάχοντο·</l>
    <l>τοὺς δ' ἤδη ἐδάμασσε βιὸς καὶ ταρφέες ἰοί.</l>
    <l>τοῖς δ' Ἀγέλεως μετέειπεν ἔπος πάντεσσι πιφαύσκων·</l>
    <l>‘ὦ φίλοι, ἤδη σχήσει ἀνὴρ ὅδε χεῖρας ἀάπτους·</l>
    <l>καὶ δή οἱ Μέντωρ μὲν ἔβη κενὰ εὔγματα εἰπών,</l>
    <l>οἱ δ' οἶοι λείπονται ἐπὶ πρώτῃσι θύρῃσι.</l>
    <l>τῶ νῦν μὴ ἅμα πάντες ἐφίετε δούρατα μακρά,</l>
    <l>ἀλλ' ἄγεθ' οἱ ἓξ πρῶτον ἀκοντίσατ', αἴ κέ ποθι Ζεὺς</l>
    <l>δώῃ Ὀδυσσῆα βλῆσθαι καὶ κῦδος ἀρέσθαι.</l>
    <l>τῶν δ' ἄλλων οὐ κῆδος, ἐπὴν οὗτός γε πέσῃσιν.’</l>
    <l>ὣς ἔφαθ', οἱ δ' ἄρα πάντες ἀκόντισαν, ὡς ἐκέλευεν,</l>
    <l>ἱέμενοι· τὰ δὲ πάντα ἐτώσια θῆκεν Ἀθήνη.</l>
    <l>τῶν ἄλλος μὲν σταθμὸν ἐϋσταθέος μεγάροιο</l>
    <l>βεβλήκειν, ἄλλος δὲ θύρην πυκινῶς ἀραρυῖαν·</l>
    <l>ἄλλου δ' ἐν τοίχῳ μελίη πέσε χαλκοβάρεια.</l>
    <l>αὐτὰρ ἐπεὶ δὴ δούρατ' ἀλεύαντο μνηστήρων,</l>
    <l>τοῖσ' ἄρα μύθων ἦρχε πολύτλας δῖος Ὀδυσσεύς·</l>
    <l>‘ὦ φίλοι, ἤδη μέν κεν ἐγὼν εἴποιμι καὶ ἄμμι</l>
    <l>μνηστήρων ἐς ὅμιλον ἀκοντίσαι, οἳ μεμάασιν</l>
    <l>ἡμέας ἐξεναρίξαι ἐπὶ προτέροισι κακοῖσιν.’</l>
    <l>ὣς ἔφαθ', οἱ δ' ἄρα πάντες ἀκόντισαν ὀξέα δοῦρα</l>
    <l>ἄντα τιτυσκόμενοι· Δημοπτόλεμον μὲν Ὀδυσσεύς,</l>
    <l>Εὐρυάδην δ' ἄρα Τηλέμαχος, Ἔλατον δὲ συβώτης,</l>
    <l>Πείσανδρον δ' ἄρ' ἔπεφνε βοῶν ἐπιβουκόλος ἀνήρ.</l>
    <l>οἱ μὲν ἔπειθ' ἅμα πάντες ὀδὰξ ἕλον ἄσπετον οὖδας,</l>
    <l>μνηστῆρες δ' ἀνεχώρησαν μεγάροιο μυχόνδε·</l>
    <l>τοὶ δ' ἄρ' ἐπήϊξαν, νεκύων δ' ἐξ ἔγχε' ἕλοντο.</l>
    <l>αὖτις δὲ μνηστῆρες ἀκόντισαν ὀξέα δοῦρα</l>
    <l>ἱέμενοι· τὰ δὲ πολλὰ ἐτώσια θῆκεν Ἀθήνη.</l>
    <l>τῶν ἄλλος μὲν σταθμὸν ἐϋσταθέος μεγάροιο</l>
    <l>βεβλήκειν, ἄλλος δὲ θύρην πυκινῶς ἀραρυῖαν·</l>
    <l>ἄλλου δ' ἐν τοίχῳ μελίη πέσε χαλκοβάρεια.</l>
    <l>Ἀμφιμέδων δ' ἄρα Τηλέμαχον βάλε χεῖρ' ἐπὶ καρπῷ</l>
    <l>λίγδην, ἄκρην δὲ ῥινὸν δηλήσατο χαλκός.</l>
    <l>Κτήσιππος δ' Εὔμαιον ὑπὲρ σάκος ἔγχεϊ μακρῷ</l>
    <l>ὦμον ἐπέγραψεν· τὸ δ' ὑπέρπτατο, πῖπτε δ' ἔραζε.</l>
    <l>τοὶ δ' αὖτ' ἀμφ' Ὀδυσῆα δαΐφρονα ποικιλομήτην</l>
    <l>μνηστήρων ἐς ὅμιλον ἀκόντισαν ὀξέα δοῦρα.</l>
    <l>ἔνθ' αὖτ' Εὐρυδάμαντα βάλε πτολίπορθος Ὀδυσσεύς,</l>
    <l>Ἀμφιμέδοντα δὲ Τηλέμαχος, Πόλυβον δὲ συβώτης·</l>
    <l>Κτήσιππον δ' ἄρ' ἔπειτα βοῶν ἐπιβουκόλος ἀνὴρ</l>
    <l>βεβλήκει πρὸς στῆθος, ἐπευχόμενος δὲ προσηύδα·</l>
    <l>‘ὦ Πολυθερσεΐδη φιλοκέρτομε, μή ποτε πάμπαν</l>
    <l>εἴκων ἀφραδίῃς μέγα εἰπεῖν, ἀλλὰ θεοῖσι</l>
    <l>μῦθον ἐπιτρέψαι, ἐπεὶ ἦ πολὺ φέρτεροί εἰσι.</l>
    <l>τοῦτό τοι ἀντὶ ποδὸς ξεινήϊον, ὅν ποτ' ἔδωκας</l>
    <l>ἀντιθέῳ Ὀδυσῆϊ δόμον κάτ' ἀλητεύοντι.’</l>
    <l>ἦ ῥα βοῶν ἑλίκων ἐπιβουκόλος· αὐτὰρ Ὀδυσσεὺς</l>
    <l>οὖτα Δαμαστορίδην αὐτοσχεδὸν ἔγχεϊ μακρῷ·</l>
    <l>Τηλέμαχος δ' Εὐηνορίδην Λειώκριτον οὖτα</l>
    <l>δουρὶ μέσον κενεῶνα, διαπρὸ δὲ χαλκὸν ἔλασσεν·</l>
    <l>ἤριπε δὲ πρηνής, χθόνα δ' ἤλασε παντὶ μετώπῳ.</l>
    <l>δὴ τότ' Ἀθηναίη φθισίμβροτον αἰγίδ' ἀνέσχεν</l>
    <l>ὑψόθεν ἐξ ὀροφῆς· τῶν δὲ φρένες ἐπτοίηθεν.</l>
    <l>οἱ δ' ἐφέβοντο κατὰ μέγαρον βόες ὣς ἀγελαῖαι·</l>
    <l>τὰς μέν τ' αἰόλος οἶστρος ἐφορμηθεὶς ἐδόνησεν</l>
    <l>ὥρῃ ἐν εἰαρινῇ, ὅτε τ' ἤματα μακρὰ πέλονται·</l>
    <l>οἱ δ' ὥς τ' αἰγυπιοὶ γαμψώνυχες ἀγκυλοχῆλαι</l>
    <l>ἐξ ὀρέων ἐλθόντες ἐπ' ὀρνίθεσσι θόρωσι.</l>
    <l>ταὶ μέν τ' ἐν πεδίῳ νέφεα πτώσσουσαι ἵενται,</l>
    <l>οἱ δέ τε τὰς ὀλέκουσιν ἐπάλμενοι, οὐδέ τις ἀλκὴ</l>
    <l>γίνεται οὐδὲ φυγή· χαίρουσι δέ τ' ἀνέρες ἄγρῃ·</l>
    <l>ὣς ἄρα τοὶ μνηστῆρας ἐπεσσύμενοι κατὰ δῶμα</l>
    <l>τύπτον ἐπιστροφάδην· τῶν δὲ στόνος ὤρνυτ' ἀεικὴς</l>
    <l>κράτων τυπτομένων, δάπεδον δ' ἅπαν αἵματι θῦεν.</l>
    <l>Λειώδης δ' Ὀδυσῆος ἐπεσσύμενος λάβε γούνων</l>
    <l>καί μιν λισσόμενος ἔπεα πτερόεντα προσηύδα·</l>
    <l>‘γουνοῦμαί σ', Ὀδυσεῦ· σὺ δέ μ' αἴδεο καί μ' ἐλέησον·</l>
    <l>οὐ γάρ πώ τινά φημι γυναικῶν ἐν μεγάροισιν</l>
    <l>εἰπεῖν οὐδέ τι ῥέξαι ἀτάσθαλον· ἀλλὰ καὶ ἄλλους</l>
    <l>παύεσκον μνηστῆρας, ὅτις τοιαῦτά γε ῥέζοι.</l>
    <l>ἀλλά μοι οὐ πείθοντο κακῶν ἄπο χεῖρας ἔχεσθαι·</l>
    <l>τῶ καὶ ἀτασθαλίῃσιν ἀεικέα πότμον ἐπέσπον.</l>
    <l>αὐτὰρ ἐγὼ μετὰ τοῖσι θυοσκόος οὐδὲν ἐοργὼς</l>
    <l>κείσομαι, ὡς οὐκ ἔστι χάρις μετόπισθ' εὐεργέων.’</l>
    <l>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς·</l>
    <l>‘εἰ μὲν δὴ μετὰ τοῖσι θυοσκόος εὔχεαι εἶναι,</l>
    <l>πολλάκι που μέλλεις ἀρήμεναι ἐν μεγάροισι</l>
    <l>τηλοῦ ἐμοὶ νόστοιο τέλος γλυκεροῖο γενέσθαι,</l>
    <l>σοὶ δ' ἄλοχόν τε φίλην σπέσθαι καὶ τέκνα τεκέσθαι·</l>
    <l>τῶ οὐκ ἂν θάνατόν γε δυσηλεγέα προφύγοισθα.’</l>
    <l>ὣς ἄρα φωνήσας ξίφος εἵλετο χειρὶ παχείῃ</l>
    <l>κείμενον, ὅ ῥ' Ἀγέλαος ἀποπροέηκε χαμᾶζε</l>
    <l>κτεινόμενος· τῷ τόν γε κατ' αὐχένα μέσσον ἔλασσε·</l>
    <l>φθεγγομένου δ' ἄρα τοῦ γε κάρη κονίῃσιν ἐμίχθη.</l>
    <l>Τερπιάδης δ' ἔτ' ἀοιδὸς ἀλύσκανε κῆρα μέλαιναν,</l>
    <l>Φήμιος, ὅς ῥ' ἤειδε παρὰ μνηστῆρσιν ἀνάγκῃ.</l>
    <l>ἔστη δ' ἐν χείρεσσιν ἔχων φόρμιγγα λίγειαν</l>
    <l>ἄγχι παρ' ὀρσοθύρην· δίχα δὲ φρεσὶ μερμήριζεν,</l>
    <l>ἢ ἐκδὺς μεγάροιο Διὸς μεγάλου ποτὶ βωμὸν</l>
    <l>ἑρκείου ἕζοιτο τετυγμένον, ἔνθ' ἄρα πολλὰ</l>
    <l>Λαέρτης Ὀδυσεύς τε βοῶν ἐπὶ μηρί' ἔκηαν,</l>
    <l>ἦ γούνων λίσσοιτο προσαΐξας Ὀδυσῆα.</l>
    <l>ὧδε δέ οἱ φρονέοντι δοάσσατο κέρδιον εἶναι,</l>
    <l>γούνων ἅψασθαι Λαερτιάδεω Ὀδυσῆος.</l>
    <l>ἦ τοι ὁ φόρμιγγα γλαφυρὴν κατέθηκε χαμᾶζε</l>
    <l>μεσσηγὺς κρητῆρος ἰδὲ θρόνου ἀργυροήλου,</l>
    <l>αὐτὸς δ' αὖτ' Ὀδυσῆα προσαΐξας λάβε γούνων</l>
    <l>καί μιν λισσόμενος ἔπεα πτερόεντα προσηύδα·</l>
    <l>‘γουνοῦμαί σ', Ὀδυσεῦ· σὺ δέ μ' αἴδεο καί μ' ἐλέησον.</l>
    <l>αὐτῷ τοι μετόπισθ' ἄχος ἔσσεται, εἴ κεν ἀοιδὸν</l>
    <l>πέφνῃς, ὅς τε θεοῖσι καὶ ἀνθρώποισιν ἀείδω.</l>
    <l>αὐτοδίδακτος δ' εἰμί, θεὸς δέ μοι ἐν φρεσὶν οἴμας</l>
    <l>παντοίας ἐνέφυσεν· ἔοικα δέ τοι παραείδειν</l>
    <l>ὥς τε θεῷ· τῶ μή με λιλαίεο δειροτομῆσαι.</l>
    <l>καί κεν Τηλέμαχος τάδε γ' εἴποι, σὸς φίλος υἱός,</l>
    <l>ὡς ἐγὼ οὔ τι ἑκὼν ἐς σὸν δόμον οὐδὲ χατίζων</l>
    <l>πωλεύμην μνηστῆρσιν ἀεισόμενος μετὰ δαῖτας,</l>
    <l>ἀλλὰ πολὺ πλέονες καὶ κρείσσονες ἦγον ἀνάγκῃ.’</l>
    <l>ὣς φάτο, τοῦ δ' ἤκουσ' ἱερὴ ἲς Τηλεμάχοιο,</l>
    <l>αἶψα δ' ἑὸν πατέρα προσεφώνεεν ἐγγὺς ἐόντα·</l>
    <l>‘ἴσχεο, μηδέ τι τοῦτον ἀναίτιον οὔταε χαλκῷ.</l>
    <l>καὶ κήρυκα Μέδοντα σαώσομεν, ὅς τέ μευ αἰεὶ</l>
    <l>οἴκῳ ἐν ἡμετέρῳ κηδέσκετο παιδὸς ἐόντος,</l>
    <l>εἰ δὴ μή μιν ἔπεφνε Φιλοίτιος ἠὲ συβώτης,</l>
    <l>ἠὲ σοὶ ἀντεβόλησεν ὀρινομένῳ κατὰ δῶμα.’</l>
    <l>ὣς φάτο, τοῦ δ' ἤκουσε Μέδων πεπνυμένα εἰδώς·</l>
    <l>πεπτηὼς γὰρ ἔκειτο ὑπὸ θρόνον, ἀμφὶ δὲ δέρμα</l>
    <l>ἕστο βοὸς νεόδαρτον, ἀλύσκων κῆρα μέλαιναν.</l>
    <l>αἶψα δ' ὑπὸ θρόνου ὦρτο, βοὸς δ' ἀπέδυνε βοείην,</l>
    <l>Τηλέμαχον δ' ἄρ' ἔπειτα προσαΐξας λάβε γούνων</l>
    <l>καί μιν λισσόμενος ἔπεα πτερόεντα προσηύδα·</l>
    <l>‘ὦ φίλ', ἐγὼ μὲν ὅδ' εἰμί, σὺ δ' ἴσχεο· εἰπὲ δὲ πατρί,</l>
    <l>μή με περισθενέων δηλήσεται ὀξέϊ χαλκῷ,</l>
    <l>ἀνδρῶν μνηστήρων κεχολωμένος, οἵ οἱ ἔκειρον</l>
    <l>κτήματ' ἐνὶ μεγάροις, σὲ δὲ νήπιοι οὐδὲν ἔτιον.’</l>
    <l>τὸν δ' ἐπιμειδήσας προσέφη πολύμητις Ὀδυσσεύς·</l>
    <l>‘θάρσει, ἐπεὶ δή σ' οὗτος ἐρύσατο καὶ ἐσάωσεν,</l>
    <l>ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,</l>
    <l>ὡς κακοεργίης εὐεργεσίη μέγ' ἀμείνων.</l>
    <l>ἀλλ' ἐξελθόντες μεγάρων ἕζεσθε θύραζε</l>
    <l>ἐκ φόνου εἰς αὐλήν, σύ τε καὶ πολύφημος ἀοιδός,</l>
    <l>ὄφρ' ἂν ἐγὼ κατὰ δῶμα πονήσομαι ὅττεό με χρή.’</l>
    <l>ὣς φάτο, τὼ δ' ἔξω βήτην μεγάροιο κιόντε·</l>
    <l>ἑζέσθην δ' ἄρα τώ γε Διὸς μεγάλου ποτὶ βωμόν,</l>
    <l>πάντοσε παπταίνοντε, φόνον ποτιδεγμένω αἰεί.</l>
    <l>πάπτηνεν δ' Ὀδυσεὺς καθ' ἑὸν δόμον, εἴ τις ἔτ' ἀνδρῶν</l>
    <l>ζωὸς ὑποκλοπέοιτο, ἀλύσκων κῆρα μέλαιναν.</l>
    <l>τοὺς δὲ ἴδεν μάλα πάντας ἐν αἵματι καὶ κονίῃσι</l>
    <l>πεπτεῶτας πολλούς, ὥς τ' ἰχθύας, οὕς θ' ἁλιῆες</l>
    <l>κοῖλον ἐς αἰγιαλὸν πολιῆς ἔκτοσθε θαλάσσης</l>
    <l>δικτύῳ ἐξέρυσαν πολυωπῷ· οἱ δέ τε πάντες</l>
    <l>κύμαθ' ἁλὸς ποθέοντες ἐπὶ ψαμάθοισι κέχυνται·</l>
    <l>τῶν μέν τ' ἠέλιος φαέθων ἐξείλετο θυμόν·</l>
    <l>ὣς τότ' ἄρα μνηστῆρες ἐπ' ἀλλήλοισι κέχυντο.</l>
    <l>δὴ τότε Τηλέμαχον προσέφη πολύμητις Ὀδυσσεύς·</l>
    <l>‘Τηλέμαχ', εἰ δ' ἄγε μοι κάλεσον τροφὸν Εὐρύκλειαν,</l>
    <l>ὄφρα ἔπος εἴπωμι, τό μοι καταθύμιόν ἐστιν.’</l>
    <l>ὣς φάτο, Τηλέμαχος δὲ φίλῳ ἐπεπείθετο πατρί,</l>
    <l>κινήσας δὲ θύρην προσέφη τροφὸν Εὐρύκλειαν·</l>
    <l>‘δεῦρο δὴ ὄρσο, γρηῢ παλαιγενές, ἥ τε γυναικῶν</l>
    <l>δμῳάων σκοπός ἐσσι κατὰ μέγαρ' ἡμετεράων,</l>
    <l>ἔρχεο· κικλήσκει σε πατὴρ ἐμός, ὄφρα τι εἴπῃ.’</l>
    <l>ὣς ἄρ' ἐφώνησεν, τῇ δ' ἄπτερος ἔπλετο μῦθος,</l>
    <l>ὤϊξεν δὲ θύρας μεγάρων ἐῢ ναιεταόντων,</l>
    <l>βῆ δ' ἴμεν· αὐτὰρ Τηλέμαχος πρόσθ' ἡγεμόνευεν.</l>
    <l>εὗρεν ἔπειτ' Ὀδυσῆα μετὰ κταμένοισι νέκυσσιν</l>
    <l>αἵματι καὶ λύθρῳ πεπαλαγμένον ὥς τε λέοντα,</l>
    <l>ὅς ῥά τε βεβρωκὼς βοὸς ἔρχεται ἀγραύλοιο·</l>
    <l>πᾶν δ' ἄρα οἱ στῆθός τε παρήϊά τ' ἀμφοτέρωθεν</l>
    <l>αἱματόεντα πέλει, δεινὸς δ' εἰς ὦπα ἰδέσθαι·</l>
    <l>ὣς Ὀδυσεὺς πεπάλακτο πόδας καὶ χεῖρας ὕπερθεν.</l>
    <l>ἡ δ' ὡς οὖν νέκυάς τε καὶ ἄσπετον εἴσιδεν αἷμα,</l>
    <l>ἴθυσέν ῥ' ὀλολύξαι, ἐπεὶ μέγα εἴσιδεν ἔργον·</l>
    <l>ἀλλ' Ὀδυσεὺς κατέρυκε καὶ ἔσχεθεν ἱεμένην περ</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ἐν θυμῷ, γρηῦ, χαῖρε καὶ ἴσχεο μηδ' ὀλόλυζε·</l>
    <l>οὐχ ὁσίη κταμένοισιν ἐπ' ἀνδράσιν εὐχετάασθαι.</l>
    <l>τούσδε δὲ μοῖρ' ἐδάμασσε θεῶν καὶ σχέτλια ἔργα·</l>
    <l>οὔ τινα γὰρ τίεσκον ἐπιχθονίων ἀνθρώπων,</l>
    <l>οὐ κακὸν οὐδὲ μὲν ἐσθλόν, ὅτίς σφεας εἰσαφίκοιτο·</l>
    <l>τῶ καὶ ἀτασθαλίῃσιν ἀεικέα πότμον ἐπέσπον.</l>
    <l>ἀλλ' ἄγε μοι σὺ γυναῖκας ἐνὶ μεγάροις κατάλεξον,</l>
    <l>αἵ τέ μ' ἀτιμάζουσι καὶ αἳ νηλείτιδές εἰσι.’</l>
    <l>τὸν δ' αὖτε προσέειπε φίλη τροφὸς Εὐρύκλεια·</l>
    <l>‘τοιγὰρ ἐγώ τοι, τέκνον, ἀληθείην καταλέξω.</l>
    <l>πεντήκοντά τοί εἰσιν ἐνὶ μεγάροισι γυναῖκες</l>
    <l>δμῳαί, τὰς μέν τ' ἔργα διδάξαμεν ἐργάζεσθαι,</l>
    <l>εἴριά τε ξαίνειν καὶ δουλοσύνην ἀνέχεσθαι·</l>
    <l>τάων δώδεκα πᾶσαι ἀναιδείης ἐπέβησαν,</l>
    <l>οὔτ' ἐμὲ τίουσαι οὔτ' αὐτὴν Πηνελόπειαν.</l>
    <l>Τηλέμαχος δὲ νέον μὲν ἀέξετο, οὐδέ ἑ μήτηρ</l>
    <l>σημαίνειν εἴασκεν ἐπὶ δμῳῇσι γυναιξίν.</l>
    <l>ἀλλ' ἄγ' ἐγὼν ἀναβᾶσ' ὑπερώϊα σιγαλόεντα</l>
    <l>εἴπω σῇ ἀλόχῳ, τῇ τις θεὸς ὕπνον ἐπῶρσε.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘μή πω τήν γ' ἐπέγειρε· σὺ δ' ἐνθάδε εἰπὲ γυναιξὶν</l>
    <l>ἐλθέμεν, αἵ περ πρόσθεν ἀεικέα μηχανόωντο.’</l>
    <l>ὣς ἄρ' ἔφη, γρηῢς δὲ διὲκ μεγάροιο βεβήκει</l>
    <l>ἀγγελέουσα γυναιξὶ καὶ ὀτρυνέουσα νέεσθαι.</l>
    <l>αὐτὰρ ὁ Τηλέμαχον καὶ βουκόλον ἠδὲ συβώτην</l>
    <l>εἰς ἓ καλεσσάμενος ἔπεα πτερόεντα προσηύδα·</l>
    <l>‘ἄρχετε νῦν νέκυας φορέειν καὶ ἄνωχθε γυναῖκας·</l>
    <l>αὐτὰρ ἔπειτα θρόνους περικαλλέας ἠδὲ τραπέζας</l>
    <l>ὕδατι καὶ σπόγγοισι πολυτρήτοισι καθαίρειν.</l>
    <l>αὐτὰρ ἐπὴν δὴ πάντα δόμον διακοσμήσησθε,</l>
    <l>δμῳὰς ἐξαγαγόντες ἐϋσταθέος μεγάροιο,</l>
    <l>μεσσηγύς τε θόλου καὶ ἀμύμονος ἕρκεος αὐλῆς,</l>
    <l>θεινέμεναι ξίφεσιν τανυήκεσιν, εἰς ὅ κε πασέων</l>
    <l>ψυχὰς ἐξαφέλησθε καὶ ἐκλελάθωντ' Ἀφροδίτης,</l>
    <l>τὴν ἄρ' ὑπὸ μνηστῆρσιν ἔχον μίσγοντό τε λάθρῃ.’</l>
    <l>ὣς ἔφαθ', αἱ δὲ γυναῖκες ἀολλέες ἦλθον ἅπασαι,</l>
    <l>αἴν' ὀλοφυρόμεναι, θαλερὸν κατὰ δάκρυ χέουσαι.</l>
    <l>πρῶτα μὲν οὖν νέκυας φόρεον κατατεθνηῶτας,</l>
    <l>κὰδ δ' ἄρ' ὑπ' αἰθούσῃ τίθεσαν εὐερκέος αὐλῆς,</l>
    <l>ἀλλήλοισιν ἐρείδουσαι· σήμαινε δ' Ὀδυσσεὺς</l>
    <l>αὐτὸς ἐπισπέρχων· ταὶ δ' ἐκφόρεον καὶ ἀνάγκῃ.</l>
    <l>αὐτὰρ ἔπειτα θρόνους περικαλλέας ἠδὲ τραπέζας</l>
    <l>ὕδατι καὶ σπόγγοισι πολυτρήτοισι κάθαιρον.</l>
    <l>αὐτὰρ Τηλέμαχος καὶ βουκόλος ἠδὲ συβώτης</l>
    <l>λίστροισιν δάπεδον πύκα ποιητοῖο δόμοιο</l>
    <l>ξῦον· ταὶ δ' ἐφόρεον δμῳαί, τίθεσαν δὲ θύραζε.</l>
    <l>αὐτὰρ ἐπεὶ δὴ πᾶν μέγαρον διεκοσμήσαντο,</l>
    <l>δμῳὰς ἐξαγαγόντες ἐϋσταθέος μεγάροιο,</l>
    <l>μεσσηγύς τε θόλου καὶ ἀμύμονος ἕρκεος αὐλῆς,</l>
    <l>εἴλεον ἐν στείνει, ὅθεν οὔ πως ἦεν ἀλύξαι.</l>
    <l>τοῖσι δὲ Τηλέμαχος πεπνυμένος ἦρχ' ἀγορεύειν·</l>
    <l>‘μὴ μὲν δὴ καθαρῷ θανάτῳ ἀπὸ θυμὸν ἑλοίμην</l>
    <l>τάων, αἳ δὴ ἐμῇ κεφαλῇ κατ' ὀνείδεα χεῦαν</l>
    <l>μητέρι θ' ἡμετέρῃ, παρά τε μνηστῆρσιν ἴαυον.’</l>
    <l>ὣς ἄρ' ἔφη, καὶ πεῖσμα νεὸς κυανοπρῴροιο</l>
    <l>κίονος ἐξάψας μεγάλης περίβαλλε θόλοιο,</l>
    <l>ὑψόσ' ἐπεντανύσας, μή τις ποσὶν οὖδας ἵκοιτο.</l>
    <l>ὡς δ' ὅτ' ἂν ἢ κίχλαι τανυσίπτεροι ἠὲ πέλειαι</l>
    <l>ἕρκει ἐνιπλήξωσι, τό θ' ἑστήκῃ ἐνὶ θάμνῳ,</l>
    <l>αὖλιν ἐσιέμεναι, στυγερὸς δ' ὑπεδέξατο κοῖτος,</l>
    <l>ὣς αἵ γ' ἑξείης κεφαλὰς ἔχον, ἀμφὶ δὲ πάσαις</l>
    <l>δειρῇσι βρόχοι ἦσαν, ὅπως οἴκτιστα θάνοιεν.</l>
    <l>ἤσπαιρον δὲ πόδεσσι μίνυνθά περ, οὔ τι μάλα δήν.</l>
    <l>ἐκ δὲ Μελάνθιον ἦγον ἀνὰ πρόθυρόν τε καὶ αὐλήν·</l>
    <l>τοῦ δ' ἀπὸ μὲν ῥῖνάς τε καὶ οὔατα νηλέϊ χαλκῷ</l>
    <l>τάμνον μήδεά τ' ἐξέρυσαν, κυσὶν ὠμὰ δάσασθαι,</l>
    <l>χεῖράς τ' ἠδὲ πόδας κόπτον κεκοτηότι θυμῷ.</l>
    <l>οἱ μὲν ἔπειτ' ἀπονιψάμενοι χεῖράς τε πόδας τε</l>
    <l>εἰς Ὀδυσῆα δόμονδε κίον, τετέλεστο δὲ ἔργον.</l>
    <l>αὐτὰρ ὅ γε προσέειπε φίλην τροφὸν Εὐρύκλειαν·</l>
    <l>‘οἶσε θέειον, γρηΰ, κακῶν ἄκος, οἶσε δέ μοι πῦρ,</l>
    <l>ὄφρα θεειώσω μέγαρον· σὺ δὲ Πηνελόπειαν</l>
    <l>ἐλθεῖν ἐνθάδ' ἄνωχθι σὺν ἀμφιπόλοισι γυναιξί·</l>
    <l>πάσας δ' ὄτρυνον δμῳὰς κατὰ δῶμα νέεσθαι.’</l>
    <l>τὸν δ' αὖτε προσέειπε φίλη τροφὸς Εὐρύκλεια·</l>
    <l>‘ναὶ δὴ ταῦτά γε, τέκνον ἐμόν, κατὰ μοῖραν ἔειπες.</l>
    <l>ἀλλ' ἄγε τοι χλαῖνάν τε χιτῶνά τε εἵματ' ἐνείκω,</l>
    <l>μηδ' οὕτω ῥάκεσιν πεπυκασμένος εὐρέας ὤμους</l>
    <l>ἕσταθ' ἐνὶ μεγάροισι· νεμεσσητὸν δέ κεν εἴη.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘πῦρ νῦν μοι πρώτιστον ἐνὶ μεγάροισι γενέσθω.’</l>
    <l>ὣς ἔφατ', οὐδ' ἀπίθησε φίλη τροφὸς Εὐρύκλεια,</l>
    <l>ἤνεικεν δ' ἄρα πῦρ καὶ θήϊον· αὐτὰρ Ὀδυσσεὺς</l>
    <l>εὖ διεθείωσεν μέγαρον καὶ δῶμα καὶ αὐλήν.</l>
    <l>γρηῢς δ' αὖτ' ἀπέβη διὰ δώματα κάλ' Ὀδυσῆος</l>
    <l>ἀγγελέουσα γυναιξὶ καὶ ὀτρυνέουσα νέεσθαι·</l>
    <l>αἱ δ' ἴσαν ἐκ μεγάροιο δάος μετὰ χερσὶν ἔχουσαι.</l>
    <l>αἱ μὲν ἄρ' ἀμφεχέοντο καὶ ἠσπάζοντ' Ὀδυσῆα</l>
    <l>καὶ κύνεον ἀγαπαζόμεναι κεφαλήν τε καὶ ὤμους</l>
    <l>χεῖράς τ' αἰνύμεναι· τὸν δὲ γλυκὺς ἵμερος ᾕρει</l>
    <l>κλαυθμοῦ καὶ στοναχῆς, γίνωσκε δ' ἄρα φρεσὶ πάσας.</l>
  </verse>
  <chapter label="Ῥαψωδία ψ">Ῥαψωδία ψ</chapter>
  <verse ln="1">
    <l>Γρηῢς δ' εἰς ὑπερῷ' ἀνεβήσετο καγχαλόωσα,</l>
    <l>δεσποίνῃ ἐρέουσα φίλον πόσιν ἔνδον ἐόντα·</l>
    <l>γούνατα δ' ἐῤῥώσαντο, πόδες δ' ὑπερικταίνοντο.</l>
    <l>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν·</l>
    <l>‘ἔγρεο, Πηνελόπεια, φίλον τέκος, ὄφρα ἴδηαι</l>
    <l>ὀφθαλμοῖσι τεοῖσι τά τ' ἔλδεαι ἤματα πάντα.</l>
    <l>ἦλθ' Ὀδυσεὺς καὶ οἶκον ἱκάνεται, ὀψέ περ ἐλθών·</l>
    <l>μνηστῆρας δ' ἔκτεινεν ἀγήνορας, οἵ θ' ἑὸν οἶκον</l>
    <l>κήδεσκον καὶ κτήματ' ἔδον βιόωντό τε παῖδα.’</l>
    <l>τὴν δ' αὖτε προσέειπε περίφρων Πηνελόπεια·</l>
    <l>‘μαῖα φίλη, μάργην σε θεοὶ θέσαν, οἵ τε δύνανται</l>
    <l>ἄφρονα ποιῆσαι καὶ ἐπίφρονά περ μάλ' ἐόντα,</l>
    <l>καί τε χαλιφρονέοντα σαοφροσύνης ἐπέβησαν·</l>
    <l>οἵ σέ περ ἔβλαψαν· πρὶν δὲ φρένας αἰσίμη ἦσθα.</l>
    <l>τίπτε με λωβεύεις πολυπενθέα θυμὸν ἔχουσαν</l>
    <l>ταῦτα παρὲξ ἐρέουσα, καὶ ἐξ ὕπνου μ' ἀνεγείρεις</l>
    <l>ἡδέος, ὅς μ' ἐπέδησε φίλα βλέφαρ' ἀμφικαλύψας;</l>
    <l>οὐ γάρ πω τοιόνδε κατέδραθον, ἐξ οὗ Ὀδυσσεὺς</l>
    <l>ᾤχετ' ἐποψόμενος Κακοΐλιον οὐκ ὀνομαστήν.</l>
    <l>ἀλλ' ἄγε νῦν κατάβηθι καὶ ἂψ ἔρχευ μέγαρόνδε.</l>
    <l>εἰ γάρ τίς μ' ἄλλη γε γυναικῶν, αἵ μοι ἔασι,</l>
    <l>ταῦτ' ἐλθοῦσ' ἤγγειλε καὶ ἐξ ὕπνου ἀνέγειρε,</l>
    <l>τῶ κε τάχα στυγερῶς μιν ἐγὼν ἀπέπεμψα νέεσθαι</l>
    <l>αὖτις ἔσω μέγαρον· σὲ δὲ τοῦτό γε γῆρας ὀνήσει.’</l>
    <l>τὴν δ' αὖτε προσέειπε φίλη τροφὸς Εὐρύκλεια·</l>
    <l>‘οὔ τί σε λωβεύω, τέκνον φίλον, ἀλλ' ἔτυμόν τοι</l>
    <l>ἦλθ' Ὀδυσεὺς καὶ οἶκον ἱκάνεται, ὡς ἀγορεύω,</l>
    <l>ὁ ξεῖνος, τὸν πάντες ἀτίμων ἐν μεγάροισι.</l>
    <l>Τηλέμαχος δ' ἄρα μιν πάλαι ᾔδεεν ἔνδον ἐόντα,</l>
    <l>ἀλλὰ σαοφροσύνῃσι νοήματα πατρὸς ἔκευθεν,</l>
    <l>ὄφρ' ἀνδρῶν τείσαιτο βίην ὑπερηνορεόντων.’</l>
    <l>ὣς ἔφαθ', ἡ δ' ἐχάρη καὶ ἀπὸ λέκτροιο θοροῦσα</l>
    <l>γρηῒ περιπλέχθη, βλεφάρων δ' ἀπὸ δάκρυον ἧκε,</l>
    <l>καί μιν φωνήσασ' ἔπεα πτερόεντα προσηύδα·</l>
    <l>‘εἰ δ' ἄγε δή μοι, μαῖα φίλη, νημερτὲς ἐνίσπες,</l>
    <l>εἰ ἐτεὸν δὴ οἶκον ἱκάνεται, ὡς ἀγορεύεις,</l>
    <l>ὅππως δὴ μνηστῆρσιν ἀναιδέσι χεῖρας ἐφῆκε</l>
    <l>μοῦνος ἐών, οἱ δ' αἰὲν ἀολλέες ἔνδον ἔμιμνον.’</l>
    <l>τὴν δ' αὖτε προσέειπε φίλη τροφὸς Εὐρύκλεια·</l>
    <l>‘οὐκ ἴδον, οὐ πυθόμην, ἀλλὰ στόνον οἶον ἄκουσα</l>
    <l>κτεινομένων· ἡμεῖς δὲ μυχῷ θαλάμων εὐπήκτων</l>
    <l>ἥμεθ' ἀτυζόμεναι, σανίδες δ' ἔχον εὖ ἀραρυῖαι,</l>
    <l>πρίν γ' ὅτε δή με σὸς υἱὸς ἀπὸ μεγάροιο κάλεσσε</l>
    <l>Τηλέμαχος· τὸν γάρ ῥα πατὴρ προέηκε καλέσσαι.</l>
    <l>εὗρον ἔπειτ' Ὀδυσῆα μετὰ κταμένοισι νέκυσσιν</l>
    <l>ἑσταόθ'· οἱ δέ μιν ἀμφί, κραταίπεδον οὖδας ἔχοντες,</l>
    <l>κείατ' ἐπ' ἀλλήλοισιν· ἰδοῦσά κε θυμὸν ἰάνθης</l>
    <l>αἵματι καὶ λύθρῳ πεπαλαγμένον ὥς τε λέοντα.</l>
    <l>νῦν δ' οἱ μὲν δὴ πάντες ἐπ' αὐλείῃσι θύρῃσιν</l>
    <l>ἁθρόοι, αὐτὰρ ὁ δῶμα θεειοῦται περικαλλές,</l>
    <l>πῦρ μέγα κηάμενος· σὲ δέ με προέηκε καλέσσαι.</l>
    <l>ἀλλ' ἕπευ, ὄφρα σφῶϊν ἐϋφροσύνης ἐπιβῆτον</l>
    <l>ἀμφοτέρω φίλον ἦτορ, ἐπεὶ κακὰ πολλὰ πέπασθε.</l>
    <l>νῦν δ' ἤδη τόδε μακρὸν ἐέλδωρ ἐκτετέλεσται·</l>
    <l>ἦλθε μὲν αὐτὸς ζωὸς ἐφέστιος, εὗρε δὲ καὶ σὲ</l>
    <l>καὶ παῖδ' ἐν μεγάροισι· κακῶς δ' οἵ πέρ μιν ἔρεζον</l>
    <l>μνηστῆρες, τοὺς πάντας ἐτείσατο ᾧ ἐνὶ οἴκῳ.’</l>
    <l>τὴν δ' αὖτε προσέειπε περίφρων Πηνελόπεια·</l>
    <l>‘μαῖα φίλη, μή πω μέγ' ἐπεύχεο καγχαλόωσα.</l>
    <l>οἶσθα γὰρ ὥς κ' ἀσπαστὸς ἐνὶ μεγάροισι φανείη</l>
    <l>πᾶσι, μάλιστα δ' ἐμοί τε καὶ υἱέϊ, τὸν τεκόμεσθα·</l>
    <l>ἀλλ' οὐκ ἔσθ' ὅδε μῦθος ἐτήτυμος, ὡς ἀγορεύεις,</l>
    <l>ἀλλά τις ἀθανάτων κτεῖνε μνηστῆρας ἀγαυούς,</l>
    <l>ὕβριν ἀγασσάμενος θυμαλγέα καὶ κακὰ ἔργα.</l>
    <l>οὔ τινα γὰρ τίεσκον ἐπιχθονίων ἀνθρώπων,</l>
    <l>οὐ κακὸν οὐδὲ μὲν ἐσθλόν, ὅτίς σφεας εἰσαφίκοιτο·</l>
    <l>τῶ δι' ἀτασθαλίας ἔπαθον κακόν. αὐτὰρ Ὀδυσσεὺς</l>
    <l>ὤλεσε τηλοῦ νόστον Ἀχαιΐδος, ὤλετο δ' αὐτός.’</l>
    <l>τὴν δ' ἠμείβετ' ἔπειτα φίλη τροφὸς Εὐρύκλεια·</l>
    <l>‘τέκνον ἐμόν, ποῖόν σε ἔπος φύγεν ἕρκος ὀδόντων,</l>
    <l>ἣ πόσιν ἔνδον ἐόντα παρ' ἐσχάρῃ οὔ ποτε φῇσθα</l>
    <l>οἴκαδ' ἐλεύσεσθαι· θυμὸς δέ τοι αἰὲν ἄπιστος.</l>
    <l>ἀλλ' ἄγε τοι καὶ σῆμα ἀριφραδὲς ἄλλο τι εἴπω,</l>
    <l>οὐλήν, τήν ποτέ μιν σῦς ἤλασε λευκῷ ὀδόντι·</l>
    <l>τὴν ἀπονίζουσα φρασάμην, ἔθελον δὲ σοὶ αὐτῇ</l>
    <l>εἰπέμεν· ἀλλά με κεῖνος ἑλὼν ἐπὶ μάστακα χερσὶν</l>
    <l>οὐκ εἴα εἰπεῖν πολυκερδείῃσι νόοιο.</l>
    <l>ἀλλ' ἕπευ· αὐτὰρ ἐγὼν ἐμέθεν περιδώσομαι αὐτῆς,</l>
    <l>αἴ κέν σ' ἐξαπάφω, κτεῖναί μ' οἰκτίστῳ ὀλέθρῳ.’</l>
    <l>τὴν δ' ἠμείβετ' ἔπειτα περίφρων Πηνελόπεια·</l>
    <l>‘μαῖα φίλη, χαλεπόν σε θεῶν αἰειγενετάων</l>
    <l>δήνεα εἴρυσθαι, μάλα περ πολύϊδριν ἐοῦσαν·</l>
    <l>ἀλλ' ἔμπης ἴομεν μετὰ παῖδ' ἐμόν, ὄφρα ἴδωμαι</l>
    <l>ἄνδρας μνηστῆρας τεθνηότας, ἠδ' ὃς ἔπεφνεν.’</l>
    <l>ὣς φαμένη κατέβαιν' ὑπερώϊα· πολλὰ δέ οἱ κῆρ</l>
    <l>ὥρμαιν', ἢ ἀπάνευθε φίλον πόσιν ἐξερεείνοι,</l>
    <l>ἦ παρστᾶσα κύσειε κάρη καὶ χεῖρε λαβοῦσα.</l>
    <l>ἡ δ' ἐπεὶ εἰσῆλθεν καὶ ὑπέρβη λάϊνον οὐδόν,</l>
    <l>ἕζετ' ἔπειτ' Ὀδυσῆος ἐναντίον, ἐν πυρὸς αὐγῇ,</l>
    <l>τοίχου τοῦ ἑτέρου· ὁ δ' ἄρα πρὸς κίονα μακρὴν</l>
    <l>ἧστο κάτω ὁρόων, ποτιδέγμενος εἴ τί μιν εἴποι</l>
    <l>ἰφθίμη παράκοιτις, ἐπεὶ ἴδεν ὀφθαλμοῖσιν.</l>
    <l>ἡ δ' ἄνεω δὴν ἧστο, τάφος δέ οἱ ἦτορ ἵκανεν·</l>
    <l>ὄψει δ' ἄλλοτε μέν μιν ἐνωπαδίως ἐσίδεσκεν,</l>
    <l>ἄλλοτε δ' ἀγνώσασκε κακὰ χροῒ εἵματ' ἔχοντα.</l>
    <l>Τηλέμαχος δ' ἐνένιπεν ἔπος τ' ἔφατ' ἔκ τ' ὀνόμαζε·</l>
    <l>‘μῆτερ ἐμή, δύσμητερ, ἀπηνέα θυμὸν ἔχουσα,</l>
    <l>τίφθ' οὕτω πατρὸς νοσφίζεαι, οὐδὲ παρ' αὐτὸν</l>
    <l>ἑζομένη μύθοισιν ἀνείρεαι οὐδὲ μεταλλᾷς;</l>
    <l>οὐ μέν κ' ἄλλη γ' ὧδε γυνὴ τετληότι θυμῷ</l>
    <l>ἀνδρὸς ἀποσταίη, ὅς οἱ κακὰ πολλὰ μογήσας</l>
    <l>ἔλθοι ἐεικοστῷ ἔτεϊ ἐς πατρίδα γαῖαν·</l>
    <l>σοὶ δ' αἰεὶ κραδίη στερεωτέρη ἐστὶ λίθοιο.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘τέκνον ἐμόν, θυμός μοι ἐνὶ στήθεσσι τέθηπεν,</l>
    <l>οὐδέ τι προσφάσθαι δύναμαι ἔπος οὐδ' ἐρέεσθαι</l>
    <l>οὐδ' εἰς ὦπα ἰδέσθαι ἐναντίον. εἰ δ' ἐτεὸν δὴ</l>
    <l>ἔστ' Ὀδυσεὺς καὶ οἶκον ἱκάνεται, ἦ μάλα νῶϊ</l>
    <l>γνωσόμεθ' ἀλλήλω καὶ λώϊον· ἔστι γὰρ ἥμιν</l>
    <l>σήμαθ', ἃ δὴ καὶ νῶϊ κεκρυμμένα ἴδμεν ἀπ' ἄλλων.’</l>
    <l>ὣς φάτο, μείδησεν δὲ πολύτλας δῖος Ὀδυσσεύς,</l>
    <l>αἶψα δὲ Τηλέμαχον ἔπεα πτερόεντα προσηύδα·</l>
    <l>‘Τηλέμαχ', ἦ τοι μητέρ' ἐνὶ μεγάροισιν ἔασον</l>
    <l>πειράζειν ἐμέθεν· τάχα δὲ φράσεται καὶ ἄρειον.</l>
    <l>νῦν δ' ὅττι ῥυπόω, κακὰ δὲ χροῒ εἵματα εἷμαι,</l>
    <l>τοὔνεκ' ἀτιμάζει με καὶ οὔ πώ φησι τὸν εἶναι.</l>
    <l>ἡμεῖς δὲ φραζώμεθ', ὅπως ὄχ' ἄριστα γένηται.</l>
    <l>καὶ γάρ τίς θ' ἕνα φῶτα κατακτείνας ἐνὶ δήμῳ,</l>
    <l>ᾧ μὴ πολλοὶ ἔωσιν ἀοσσητῆρες ὀπίσσω,</l>
    <l>φεύγει πηούς τε προλιπὼν καὶ πατρίδα γαῖαν·</l>
    <l>ἡμεῖς δ' ἕρμα πόληος ἀπέκταμεν, οἳ μέγ' ἄριστοι</l>
    <l>κούρων εἰν Ἰθάκῃ· τὰ δέ σε φράζεσθαι ἄνωγα.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘αὐτὸς ταῦτά γε λεῦσσε, πάτερ φίλε· σὴν γὰρ ἀρίστην</l>
    <l>μῆτιν ἐπ' ἀνθρώπους φάσ' ἔμμεναι, οὐδέ κέ τίς τοι</l>
    <l>ἄλλος ἀνὴρ ἐρίσειε καταθνητῶν ἀνθρώπων.</l>
    <l>ἡμεῖς δὲ μεμαῶτες ἅμ' ἑψόμεθ', οὐδέ τί φημι</l>
    <l>ἀλκῆς δευήσεσθαι, ὅση δύναμίς γε πάρεστι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘τοιγὰρ ἐγὼν ἐρέω, ὥς μοι δοκεῖ εἶναι ἄριστα.</l>
    <l>πρῶτα μὲν ἂρ λούσασθε καὶ ἀμφιέσασθε χιτῶνας,</l>
    <l>δμῳὰς δ' ἐν μεγάροισιν ἀνώγετε εἵμαθ' ἑλέσθαι·</l>
    <l>αὐτὰρ θεῖος ἀοιδὸς ἔχων φόρμιγγα λίγειαν</l>
    <l>ὑμῖν ἡγείσθω πολυπαίγμονος ὀρχηθμοῖο,</l>
    <l>ὥς κέν τις φαίη γάμον ἔμμεναι ἐκτὸς ἀκούων,</l>
    <l>ἢ ἀν' ὁδὸν στείχων ἢ οἳ περιναιετάουσι·</l>
    <l>μὴ πρόσθε κλέος εὐρὺ φόνου κατὰ ἄστυ γένηται</l>
    <l>ἀνδρῶν μνηστήρων, πρίν γ' ἡμέας ἐλθέμεν ἔξω</l>
    <l>ἀγρὸν ἐς ἡμέτερον πολυδένδρεον. ἔνθα δ' ἔπειτα</l>
    <l>φρασσόμεθ', ὅττί κε κέρδος Ὀλύμπιος ἐγγυαλίξῃ.’</l>
    <l>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο.</l>
    <l>πρῶτα μὲν ἂρ λούσαντο καὶ ἀμφιέσαντο χιτῶνας,</l>
    <l>ὅπλισθεν δὲ γυναῖκες· ὁ δ' εἵλετο θεῖος ἀοιδὸς</l>
    <l>φόρμιγγα γλαφυρήν, ἐν δέ σφισιν ἵμερον ὦρσε</l>
    <l>μολπῆς τε γλυκερῆς καὶ ἀμύμονος ὀρχηθμοῖο.</l>
    <l>τοῖσιν δὲ μέγα δῶμα περιστεναχίζετο ποσσὶν</l>
    <l>ἀνδρῶν παιζόντων καλλιζώνων τε γυναικῶν.</l>
    <l>ὧδε δέ τις εἴπεσκε δόμων ἔκτοσθεν ἀκούων·</l>
    <l>‘ἦ μάλα δή τις ἔγημε πολυμνήστην βασίλειαν·</l>
    <l>σχετλίη, οὐδ' ἔτλη πόσιος οὗ κουριδίοιο</l>
    <l>εἴρυσθαι μέγα δῶμα διαμπερές, εἷος ἵκοιτο.’</l>
    <l>ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο.</l>
    <l>αὐτὰρ Ὀδυσσῆα μεγαλήτορα ᾧ ἐνὶ οἴκῳ</l>
    <l>Εὐρυνόμη ταμίη λοῦσεν καὶ χρῖσεν ἐλαίῳ,</l>
    <l>ἀμφὶ δέ μιν φᾶρος καλὸν βάλεν ἠδὲ χιτῶνα·</l>
    <l>αὐτὰρ κὰκ κεφαλῆς χεῦεν πολὺ κάλλος Ἀθήνη</l>
    <l>μείζονά τ' εἰσιδέειν καὶ πάσσονα· κὰδ δὲ κάρητος</l>
    <l>οὔλας ἧκε κόμας, ὑακινθίνῳ ἄνθει ὁμοίας.</l>
    <l>ὡς δ' ὅτε τις χρυσὸν περιχεύεται ἀργύρῳ ἀνὴρ</l>
    <l>ἴδρις, ὃν Ἥφαιστος δέδαεν καὶ Παλλὰς Ἀθήνη</l>
    <l>τέχνην παντοίην, χαρίεντα δὲ ἔργα τελείει,</l>
    <l>ὣς ἄρα τῷ κατέχευε χάριν κεφαλῇ τε καὶ ὤμοις.</l>
    <l>ἐκ δ' ἀσαμίνθου βῆ δέμας ἀθανάτοισιν ὁμοῖος·</l>
    <l>ἂψ δ' αὖτις κατ' ἄρ' ἕζετ' ἐπὶ θρόνου, ἔνθεν ἀνέστη,</l>
    <l>ἀντίον ἧς ἀλόχου, καί μιν πρὸς μῦθον ἔειπε·</l>
    <l>‘δαιμονίη, περὶ σοί γε γυναικῶν θηλυτεράων</l>
    <l>κῆρ ἀτέραμνον ἔθηκαν Ὀλύμπια δώματ' ἔχοντες·</l>
    <l>οὐ μέν κ' ἄλλη γ' ὧδε γυνὴ τετληότι θυμῷ</l>
    <l>ἀνδρὸς ἀποσταίη, ὅς οἱ κακὰ πολλὰ μογήσας</l>
    <l>ἔλθοι ἐεικοστῷ ἔτεϊ ἐς πατρίδα γαῖαν.</l>
    <l>ἀλλ' ἄγε μοι, μαῖα, στόρεσον λέχος, ὄφρα καὶ αὐτὸς</l>
    <l>λέξομαι· ἦ γὰρ τῇ γε σιδήρεον ἐν φρεσὶν ἦτορ.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘δαιμόνι', οὐ γάρ τι μεγαλίζομαι οὐδ' ἀθερίζω</l>
    <l>οὐδὲ λίην ἄγαμαι, μάλα δ' εὖ οἶδ' οἷος ἔησθα</l>
    <l>ἐξ Ἰθάκης ἐπὶ νηὸς ἰὼν δολιχηρέτμοιο.</l>
    <l>ἀλλ' ἄγε οἱ στόρεσον πυκινὸν λέχος, Εὐρύκλεια,</l>
    <l>ἐκτὸς ἐϋσταθέος θαλάμου, τόν ῥ' αὐτὸς ἐποίει·</l>
    <l>ἔνθα οἱ ἐκθεῖσαι πυκινὸν λέχος ἐμβάλετ' εὐνήν,</l>
    <l>κώεα καὶ χλαίνας καὶ ῥήγεα σιγαλόεντα.’</l>
    <l>ὣς ἄρ' ἔφη πόσιος πειρωμένη· αὐτὰρ Ὀδυσσεὺς</l>
    <l>ὀχθήσας ἄλοχον προσεφώνεε κεδνὰ ἰδυῖαν·</l>
    <l>‘ὦ γύναι, ἦ μάλα τοῦτο ἔπος θυμαλγὲς ἔειπες.</l>
    <l>τίς δέ μοι ἄλλοσε θῆκε λέχος; χαλεπὸν δέ κεν εἴη</l>
    <l>καὶ μάλ' ἐπισταμένῳ, ὅτε μὴ θεὸς αὐτὸς ἐπελθὼν</l>
    <l>ῥηϊδίως ἐθέλων θείη ἄλλῃ ἐνὶ χώρῃ.</l>
    <l>ἀνδρῶν δ' οὔ κέν τις ζωὸς βροτός, οὐδὲ μάλ' ἡβῶν,</l>
    <l>ῥεῖα μετοχλίσσειεν, ἐπεὶ μέγα σῆμα τέτυκται</l>
    <l>ἐν λέχει ἀσκητῷ· τὸ δ' ἐγὼ κάμον οὐδέ τις ἄλλος.</l>
    <l>θάμνος ἔφυ τανύφυλλος ἐλαίης ἕρκεος ἐντός,</l>
    <l>ἀκμηνὸς θαλέθων· πάχετος δ' ἦν ἠΰτε κίων.</l>
    <l>τῷ δ' ἐγὼ ἀμφιβαλὼν θάλαμον δέμον, ὄφρ' ἐτέλεσσα,</l>
    <l>πυκνῇσιν λιθάδεσσι, καὶ εὖ καθύπερθεν ἔρεψα,</l>
    <l>κολλητὰς δ' ἐπέθηκα θύρας, πυκινῶς ἀραρυίας.</l>
    <l>καὶ τότ' ἔπειτ' ἀπέκοψα κόμην τανυφύλλου ἐλαίης,</l>
    <l>κορμὸν δ' ἐκ ῥίζης προταμὼν ἀμφέξεσα χαλκῷ</l>
    <l>εὖ καὶ ἐπισταμένως καὶ ἐπὶ στάθμην ἴθυνα,</l>
    <l>ἑρμῖν' ἀσκήσας, τέτρηνα δὲ πάντα τερέτρῳ.</l>
    <l>ἐκ δὲ τοῦ ἀρχόμενος λέχος ἔξεον, ὄφρ' ἐτέλεσσα,</l>
    <l>δαιδάλλων χρυσῷ τε καὶ ἀργύρῳ ἠδ' ἐλέφαντι·</l>
    <l>ἐν δ' ἐτάνυσσ' ἱμάντα βοὸς φοίνικι φαεινόν.</l>
    <l>οὕτω τοι τόδε σῆμα πιφαύσκομαι· οὐδέ τι οἶδα,</l>
    <l>ἤ μοι ἔτ' ἔμπεδόν ἐστι, γύναι, λέχος, ἦέ τις ἤδη</l>
    <l>ἀνδρῶν ἄλλοσε θῆκε, ταμὼν ὕπο πυθμέν' ἐλαίης.’</l>
    <l>ὣς φάτο, τῆς δ' αὐτοῦ λύτο γούνατα καὶ φίλον ἦτορ,</l>
    <l>σήματ' ἀναγνούσῃ, τά οἱ ἔμπεδα πέφραδ' Ὀδυσσεύς·</l>
    <l>δακρύσασα δ' ἔπειτ' ἰθὺς κίεν, ἀμφὶ δὲ χεῖρας</l>
    <l>δειρῇ βάλλ' Ὀδυσῆϊ, κάρη δ' ἔκυσ' ἠδὲ προσηύδα·</l>
    <l>‘μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα</l>
    <l>ἀνθρώπων πέπνυσο· θεοὶ δ' ὤπαζον ὀϊζύν,</l>
    <l>οἳ νῶϊν ἀγάσαντο παρ' ἀλλήλοισι μένοντε</l>
    <l>ἥβης ταρπῆναι καὶ γήραος οὐδὸν ἱκέσθαι.</l>
    <l>αὐτὰρ μὴ νῦν μοι τόδε χώεο μηδὲ νεμέσσα,</l>
    <l>οὕνεκά σ' οὐ τὸ πρῶτον, ἐπεὶ ἴδον, ὧδ' ἀγάπησα.</l>
    <l>αἰεὶ γάρ μοι θυμὸς ἐνὶ στήθεσσι φίλοισιν</l>
    <l>ἐῤῥίγει, μή τίς με βροτῶν ἀπάφοιτ' ἐπέεσσιν</l>
    <l>ἐλθών· πολλοὶ γὰρ κακὰ κέρδεα βουλεύουσιν.</l>
    <l>οὐδέ κεν Ἀργείη Ἑλένη, Διὸς ἐκγεγαυῖα,</l>
    <l>ἀνδρὶ παρ' ἀλλοδαπῷ ἐμίγη φιλότητι καὶ εὐνῇ,</l>
    <l>εἰ ᾔδη, ὅ μιν αὖτις ἀρήϊοι υἷες Ἀχαιῶν</l>
    <l>ἀξέμεναι οἶκόνδε φίλην ἐς πατρίδ' ἔμελλον.</l>
    <l>τὴν δ' ἦ τοι ῥέξαι θεὸς ὤρορεν ἔργον ἀεικές·</l>
    <l>τὴν δ' ἄτην οὐ πρόσθεν ἑῷ ἐγκάτθετο θυμῷ</l>
    <l>λυγρήν, ἐξ ἧς πρῶτα καὶ ἡμέας ἵκετο πένθος.</l>
    <l>νῦν δ', ἐπεὶ ἤδη σήματ' ἀριφραδέα κατέλεξας</l>
    <l>εὐνῆς ἡμετέρης, τὴν οὐ βροτὸς ἄλλος ὀπώπει,</l>
    <l>ἀλλ' οἶοι σύ τ' ἐγώ τε καὶ ἀμφίπολος μία μούνη,</l>
    <l>Ἀκτορίς, ἥν μοι δῶκε πατὴρ ἔτι δεῦρο κιούσῃ,</l>
    <l>ἣ νῶϊν εἴρυτο θύρας πυκινοῦ θαλάμοιο,</l>
    <l>πείθεις δή μευ θυμόν, ἀπηνέα περ μάλ' ἐόντα.’</l>
    <l>ὣς φάτο, τῷ δ' ἔτι μᾶλλον ὑφ' ἵμερον ὦρσε γόοιο·</l>
    <l>κλαῖε δ' ἔχων ἄλοχον θυμαρέα, κεδνὰ ἰδυῖαν.</l>
    <l>ὡς δ' ὅτ' ἂν ἀσπάσιος γῆ νηχομένοισι φανήῃ,</l>
    <l>ὧν τε Ποσειδάων εὐεργέα νῆ' ἐνὶ πόντῳ</l>
    <l>ῥαίσῃ, ἐπειγομένην ἀνέμῳ καὶ κύματι πηγῷ·</l>
    <l>παῦροι δ' ἐξέφυγον πολιῆς ἁλὸς ἤπειρόνδε</l>
    <l>νηχόμενοι, πολλὴ δὲ περὶ χροῒ τέτροφεν ἅλμη,</l>
    <l>ἀσπάσιοι δ' ἐπέβαν γαίης, κακότητα φυγόντες·</l>
    <l>ὣς ἄρα τῇ ἀσπαστὸς ἔην πόσις εἰσοροώσῃ,</l>
    <l>δειρῆς δ' οὔ πω πάμπαν ἀφίετο πήχεε λευκώ.</l>
    <l>καί νύ κ' ὀδυρομένοισι φάνη ῥοδοδάκτυλος Ἠώς,</l>
    <l>εἰ μὴ ἄρ' ἄλλ' ἐνόησε θεὰ γλαυκῶπις Ἀθήνη.</l>
    <l>νύκτα μὲν ἐν περάτῃ δολιχὴν σχέθεν, Ἠῶ δ' αὖτε</l>
    <l>ῥύσατ' ἐπ' Ὠκεανῷ χρυσόθρονον οὐδ' ἔα ἵππους</l>
    <l>ζεύγνυσθ' ὠκύποδας φάος ἀνθρώποισι φέροντας,</l>
    <l>Λάμπον καὶ Φαέθονθ', οἵ τ' Ἠῶ πῶλοι ἄγουσι.</l>
    <l>καὶ τότ' ἄρ' ἣν ἄλοχον προσέφη πολύμητις Ὀδυσσεύς·</l>
    <l>‘ὦ γύναι, οὐ γάρ πω πάντων ἐπὶ πείρατ' ἀέθλων</l>
    <l>ἤλθομεν, ἀλλ' ἔτ' ὄπισθεν ἀμέτρητος πόνος ἔσται,</l>
    <l>πολλὸς καὶ χαλεπός, τὸν ἐμὲ χρὴ πάντα τελέσσαι.</l>
    <l>ὣς γάρ μοι ψυχὴ μαντεύσατο Τειρεσίαο</l>
    <l>ἤματι τῷ, ὅτε δὴ κατέβην δόμον Ἄϊδος εἴσω,</l>
    <l>νόστον ἑταίροισιν διζήμενος ἠδ' ἐμοὶ αὐτῷ.</l>
    <l>ἀλλ' ἔρχευ, λέκτρονδ' ἴομεν, γύναι, ὄφρα καὶ ἤδη</l>
    <l>ὕπνῳ ὕπο γλυκερῷ ταρπώμεθα κοιμηθέντες.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘εὐνὴ μὲν δὴ σοί γε τότ' ἔσσεται, ὁππότε θυμῷ</l>
    <l>σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι</l>
    <l>οἶκον ἐϋκτίμενον καὶ σὴν ἐς πατρίδα γαῖαν·</l>
    <l>ἀλλ' ἐπεὶ ἐφράσθης καί τοι θεὸς ἔμβαλε θυμῷ,</l>
    <l>εἴπ' ἄγε μοι τὸν ἄεθλον, ἐπεὶ καὶ ὄπισθεν, ὀΐω,</l>
    <l>πεύσομαι, αὐτίκα δ' ἐστὶ δαήμεναι οὔ τι χέρειον.’</l>
    <l>τὴν δ' ἀπαμειβόμενος προσέφη πολύμητις Ὀδυσσεύς·</l>
    <l>‘δαιμονίη, τί τ' ἄρ' αὖ με μάλ' ὀτρύνουσα κελεύεις</l>
    <l>εἰπέμεν; αὐτὰρ ἐγὼ μυθήσομαι οὐδ' ἐπικεύσω.</l>
    <l>οὐ μέν τοι θυμὸς κεχαρήσεται· οὐδὲ γὰρ αὐτὸς</l>
    <l>χαίρω, ἐπεὶ μάλα πολλὰ βροτῶν ἐπὶ ἄστε' ἄνωγεν</l>
    <l>ἐλθεῖν, ἐν χείρεσσιν ἔχοντ' εὐῆρες ἐρετμόν,</l>
    <l>εἰς ὅ κε τοὺς ἀφίκωμαι, οἳ οὐκ ἴσασι θάλασσαν</l>
    <l>ἀνέρες οὐδέ θ' ἅλεσσι μεμιγμένον εἶδαρ ἔδουσιν·</l>
    <l>οὐδ' ἄρα τοὶ ἴσασι νέας φοινικοπαρῄους</l>
    <l>οὐδ' εὐήρε' ἐρετμά, τά τε πτερὰ νηυσὶ πέλονται.</l>
    <l>σῆμα δέ μοι τόδ' ἔειπεν ἀριφραδές, οὐδέ σε κεύσω·</l>
    <l>ὁππότε κεν δή μοι ξυμβλήμενος ἄλλος ὁδίτης</l>
    <l>φήῃ ἀθηρηλοιγὸν ἔχειν ἀνὰ φαιδίμῳ ὤμῳ,</l>
    <l>καὶ τότε μ' ἐν γαίῃ πήξαντ' ἐκέλευσεν ἐρετμόν,</l>
    <l>ἕρξανθ' ἱερὰ καλὰ Ποσειδάωνι ἄνακτι,</l>
    <l>ἀρνειὸν ταῦρόν τε συῶν τ' ἐπιβήτορα κάπρον,</l>
    <l>οἴκαδ' ἀποστείχειν ἕρδειν θ' ἱερὰς ἑκατόμβας</l>
    <l>ἀθανάτοισι θεοῖσι, τοὶ οὐρανὸν εὐρὺν ἔχουσι,</l>
    <l>πᾶσι μάλ' ἑξείης· θάνατος δέ μοι ἐξ ἁλὸς αὐτῷ</l>
    <l>ἀβληχρὸς μάλα τοῖος ἐλεύσεται, ὅς κέ με πέφνῃ</l>
    <l>γήρᾳ ὕπο λιπαρῷ ἀρημένον· ἀμφὶ δὲ λαοὶ</l>
    <l>ὄλβιοι ἔσσονται. τὰ δέ μοι φάτο πάντα τελεῖσθαι.’</l>
    <l>τὸν δ' αὖτε προσέειπε περίφρων Πηνελόπεια·</l>
    <l>‘εἰ μὲν δὴ γῆράς γε θεοὶ τελέουσιν ἄρειον,</l>
    <l>ἐλπωρή τοι ἔπειτα κακῶν ὑπάλυξιν ἔσεσθαι.’</l>
    <l>ὥς οἱ μὲν τοιαῦτα πρὸς ἀλλήλους ἀγόρευον·</l>
    <l>τόφρα δ' ἄρ' Εὐρυνόμη τε ἰδὲ τροφὸς ἔντυον εὐνὴν</l>
    <l>ἐσθῆτος μαλακῆς δαΐδων ὕπο λαμπομενάων.</l>
    <l>αὐτὰρ ἐπεὶ στόρεσαν πυκινὸν λέχος ἐγκονέουσαι,</l>
    <l>γρηῢς μὲν κείουσα πάλιν οἶκόνδε βεβήκει,</l>
    <l>τοῖσιν δ' Εὐρυνόμη θαλαμηπόλος ἡγεμόνευεν</l>
    <l>ἐρχομένοισι λέχοσδε δάος μετὰ χερσὶν ἔχουσα·</l>
    <l>ἐς θάλαμον δ' ἀγαγοῦσα πάλιν κίεν. οἱ μὲν ἔπειτα</l>
    <l>ἀσπάσιοι λέκτροιο παλαιοῦ θεσμὸν ἵκοντο·</l>
    <l>αὐτὰρ Τηλέμαχος καὶ βουκόλος ἠδὲ συβώτης</l>
    <l>παῦσαν ἄρ' ὀρχηθμοῖο πόδας, παῦσαν δὲ γυναῖκας,</l>
    <l>αὐτοὶ δ' εὐνάζοντο κατὰ μέγαρα σκιόεντα.</l>
    <l>τὼ δ' ἐπεὶ οὖν φιλότητος ἐταρπήτην ἐρατεινῆς,</l>
    <l>τερπέσθην μύθοισι, πρὸς ἀλλήλους ἐνέποντες,</l>
    <l>ἡ μὲν ὅσ' ἐν μεγάροισιν ἀνέσχετο δῖα γυναικῶν</l>
    <l>ἀνδρῶν μνηστήρων ἐσορῶσ' ἀΐδηλον ὅμιλον,</l>
    <l>οἳ ἕθεν εἵνεκα πολλά, βόας καὶ ἴφια μῆλα,</l>
    <l>ἔσφαζον, πολλὸς δὲ πίθων ἠφύσσετο οἶνος·</l>
    <l>αὐτὰρ διογενὴς Ὀδυσεύς, ὅσα κήδε' ἔθηκεν</l>
    <l>ἀνθρώποισ' ὅσα τ' αὐτὸς ὀϊζύσας ἐμόγησε,</l>
    <l>πάντ' ἔλεγ'· ἡ δ' ἄρα τέρπετ' ἀκούουσ', οὐδέ οἱ ὕπνος</l>
    <l>πῖπτεν ἐπὶ βλεφάροισι πάρος καταλέξαι ἅπαντα.</l>
    <l>ἤρξατο δ', ὡς πρῶτον Κίκονας δάμασ', αὐτὰρ ἔπειτα</l>
    <l>ἦλθεν Λωτοφάγων ἀνδρῶν πίειραν ἄρουραν·</l>
    <l>ἠδ' ὅσα Κύκλωψ ἕρξε, καὶ ὡς ἀπετείσατο ποινὴν</l>
    <l>ἰφθίμων ἑτάρων, οὓς ἤσθιεν οὐδ' ἐλέαιρεν·</l>
    <l>ἠδ' ὡς Αἴολον ἵκεθ', ὅ μιν πρόφρων ὑπέδεκτο</l>
    <l>καὶ πέμπ', οὐδέ πω αἶσα φίλην ἐς πατρίδ' ἱκέσθαι</l>
    <l>ἤην, ἀλλά μιν αὖτις ἀναρπάξασα θύελλα</l>
    <l>πόντον ἐπ' ἰχθυόεντα φέρεν βαρέα στενάχοντα·</l>
    <l>ἠδ' ὡς Τηλέπυλον Λαιστρυγονίην ἀφίκανεν,</l>
    <l>οἳ νῆάς τ' ὄλεσαν καὶ ἐϋκνήμιδας ἑταίρους</l>
    <l>πάντας· Ὀδυσσεὺς δ' οἶος ὑπέκφυγε νηῒ μελαίνῃ.</l>
    <l>καὶ Κίρκης κατέλεξε δόλον πολυμηχανίην τε,</l>
    <l>ἠδ' ὡς εἰς Ἀΐδεω δόμον ἤλυθεν εὐρώεντα</l>
    <l>ψυχῇ χρησόμενος Θηβαίου Τειρεσίαο</l>
    <l>νηῒ πολυκλήϊδι, καὶ εἴσιδε πάντας ἑταίρους</l>
    <l>μητέρα θ', ἥ μιν ἔτικτε καὶ ἔτρεφε τυτθὸν ἐόντα·</l>
    <l>ἠδ' ὡς Σειρήνων ἁδινάων φθόγγον ἄκουσεν,</l>
    <l>ὥς θ' ἵκετο Πλαγκτὰς πέτρας δεινήν τε Χάρυβδιν</l>
    <l>Σκύλλην θ', ἣν οὔ πώ ποτ' ἀκήριοι ἄνδρες ἄλυξαν·</l>
    <l>ἠδ' ὡς Ἠελίοιο βόας κατέπεφνον ἑταῖροι·</l>
    <l>ἠδ' ὡς νῆα θοὴν ἔβαλε ψολόεντι κεραυνῷ</l>
    <l>Ζεὺς ὑψιβρεμέτης, ἀπὸ δ' ἔφθιθεν ἐσθλοὶ ἑταῖροι</l>
    <l>πάντες ὁμῶς, αὐτὸς δὲ κακὰς ὑπὸ κῆρας ἄλυξεν·</l>
    <l>ὥς θ' ἵκετ' Ὠγυγίην νῆσον νύμφην τε Καλυψώ,</l>
    <l>ἣ δή μιν κατέρυκε, λιλαιομένη πόσιν εἶναι,</l>
    <l>ἐν σπέεσι γλαφυροῖσι καὶ ἔτρεφεν ἠδὲ ἔφασκεν</l>
    <l>θήσειν ἀθάνατον καὶ ἀγήραον ἤματα πάντα·</l>
    <l>ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν·</l>
    <l>ἠδ' ὡς ἐς Φαίηκας ἀφίκετο πολλὰ μογήσας,</l>
    <l>οἳ δή μιν περὶ κῆρι θεὸν ὣς τιμήσαντο</l>
    <l>καὶ πέμψαν σὺν νηῒ φίλην ἐς πατρίδα γαῖαν,</l>
    <l>χαλκόν τε χρυσόν τε ἅλις ἐσθῆτά τε δόντες.</l>
    <l>τοῦτ' ἄρα δεύτατον εἶπεν ἔπος, ὅτε οἱ γλυκὺς ὕπνος</l>
    <l>λυσιμελὴς ἐπόρουσε, λύων μελεδήματα θυμοῦ.</l>
    <l>ἡ δ' αὖτ' ἄλλ' ἐνόησε θεὰ γλαυκῶπις Ἀθήνη·</l>
    <l>ὁππότε δή ῥ' Ὀδυσῆα ἐέλπετο ὃν κατὰ θυμὸν</l>
    <l>εὐνῆς ἧς ἀλόχου ταρπήμεναι ἠδὲ καὶ ὕπνου,</l>
    <l>αὐτίκ' ἀπ' Ὠκεανοῦ χρυσόθρονον ἠριγένειαν</l>
    <l>ὦρσεν, ἵν' ἀνθρώποισι φόως φέροι. ὦρτο δ' Ὀδυσσεὺς</l>
    <l>εὐνῆς ἐκ μαλακῆς, ἀλόχῳ δ' ἐπὶ μῦθον ἔτελλεν·</l>
    <l>‘ὦ γύναι, ἤδη μὲν πολέων κεκορήμεθ' ἀέθλων</l>
    <l>ἀμφοτέρω, σὺ μὲν ἐνθάδ' ἐμὸν πολυκηδέα νόστον</l>
    <l>κλαίουσ'· αὐτὰρ ἐμὲ Ζεὺς ἄλγεσι καὶ θεοὶ ἄλλοι</l>
    <l>ἱέμενον πεδάασκον ἐμῆς ἀπὸ πατρίδος αἴης.</l>
    <l>νῦν δ' ἐπεὶ ἀμφοτέρω πολυήρατον ἱκόμεθ' εὐνήν,</l>
    <l>κτήματα μέν, τά μοί ἐστι, κομιζέμεν ἐν μεγάροισι,</l>
    <l>μῆλα δ', ἅ μοι μνηστῆρες ὑπερφίαλοι κατέκειρον,</l>
    <l>πολλὰ μὲν αὐτὸς ἐγὼ ληΐσσομαι, ἄλλα δ' Ἀχαιοὶ</l>
    <l>δώσουσ', εἰς ὅ κε πάντας ἐνιπλήσωσιν ἐπαύλους.</l>
    <l>ἀλλ' ἦ τοι μὲν ἐγὼ πολυδένδρεον ἀγρὸν ἄπειμι</l>
    <l>ὀψόμενος πατέρ' ἐσθλόν, ὅ μοι πυκινῶς ἀκάχηται·</l>
    <l>σοὶ δέ, γύναι, τόδ' ἐπιστέλλω πινυτῇ περ ἐούσῃ·</l>
    <l>αὐτίκα γὰρ φάτις εἶσιν ἅμ' ἠελίῳ ἀνιόντι</l>
    <l>ἀνδρῶν μνηστήρων, οὓς ἔκτανον ἐν μεγάροισιν·</l>
    <l>εἰς ὑπερῷ' ἀναβᾶσα σὺν ἀμφιπόλοισι γυναιξὶν</l>
    <l>ἧσθαι, μηδέ τινα προτιόσσεο μηδ' ἐρέεινε.’</l>
    <l>ἦ ῥα, καὶ ἀμφ' ὤμοισιν ἐδύσετο τεύχεα καλά,</l>
    <l>ὦρσε δὲ Τηλέμαχον καὶ βουκόλον ἠδὲ συβώτην,</l>
    <l>πάντας δ' ἔντε' ἄνωγεν ἀρήϊα χερσὶν ἑλέσθαι.</l>
    <l>οἱ δέ οἱ οὐκ ἀπίθησαν, ἐθωρήσσοντο δὲ χαλκῷ,</l>
    <l>ὤϊξαν δὲ θύρας, ἐκ δ' ἤϊον· ἦρχε δ' Ὀδυσσεύς.</l>
    <l>ἤδη μὲν φάος ἦεν ἐπὶ χθόνα, τοὺς δ' ἄρ' Ἀθήνη</l>
    <l>νυκτὶ κατακρύψασα θοῶς ἐξῆγε πόληος.</l>
  </verse>
  <chapter label="Ῥαψωδία ω">Ῥαψωδία ω</chapter>
  <verse ln="1">
    <l>Ἑρμῆς δὲ ψυχὰς Κυλλήνιος ἐξεκαλεῖτο</l>
    <l>ἀνδρῶν μνηστήρων· ἔχε δὲ ῥάβδον μετὰ χερσὶ</l>
    <l>καλὴν χρυσείην, τῇ τ' ἀνδρῶν ὄμματα θέλγει,</l>
    <l>ὧν ἐθέλει, τοὺς δ' αὖτε καὶ ὑπνώοντας ἐγείρει·</l>
    <l>τῇ ῥ' ἄγε κινήσας, ταὶ δὲ τρίζουσαι ἕποντο.</l>
    <l>ὡς δ' ὅτε νυκτερίδες μυχῷ ἄντρου θεσπεσίοιο</l>
    <l>τρίζουσαι ποτέονται, ἐπεί κέ τις ἀποπέσῃσιν</l>
    <l>ὁρμαθοῦ ἐκ πέτρης, ἀνά τ' ἀλλήλῃσιν ἔχονται,</l>
    <l>ὣς αἱ τετριγυῖαι ἅμ' ἤϊσαν· ἦρχε δ' ἄρα σφιν</l>
    <l>Ἑρμείας ἀκάκητα κατ' εὐρώεντα κέλευθα.</l>
    <l>πὰρ δ' ἴσαν Ὠκεανοῦ τε ῥοὰς καὶ Λευκάδα πέτρην,</l>
    <l>ἠδὲ παρ' Ἠελίοιο πύλας καὶ δῆμον Ὀνείρων</l>
    <l>ἤϊσαν· αἶψα δ' ἵκοντο κατ' ἀσφοδελὸν λειμῶνα,</l>
    <l>ἔνθα τε ναίουσι ψυχαί, εἴδωλα καμόντων.</l>
    <l>εὗρον δὲ ψυχὴν Πηληϊάδεω Ἀχιλῆος</l>
    <l>καὶ Πατροκλῆος καὶ ἀμύμονος Ἀντιλόχοιο</l>
    <l>Αἴαντός θ', ὃς ἄριστος ἔην εἶδός τε δέμας τε</l>
    <l>τῶν ἄλλων Δαναῶν μετ' ἀμύμονα Πηλεΐωνα.</l>
    <l>ὣς οἱ μὲν περὶ κεῖνον ὁμίλεον· ἀγχίμολον δὲ</l>
    <l>ἤλυθ' ἔπι ψυχὴ Ἀγαμέμνονος Ἀτρεΐδαο</l>
    <l>ἀχνυμένη· περὶ δ' ἄλλαι ἀγηγέραθ', ὅσσοι ἅμ' αὐτῷ</l>
    <l>οἴκῳ ἐν Αἰγίσθοιο θάνον καὶ πότμον ἐπέσπον.</l>
    <l>τὸν προτέρη ψυχὴ προσεφώνεε Πηλεΐωνος·</l>
    <l>‘Ἀτρεΐδη, περὶ μέν σε φάμεν Διὶ τερπικεραύνῳ</l>
    <l>ἀνδρῶν ἡρώων φίλον ἔμμεναι ἤματα πάντα,</l>
    <l>οὕνεκα πολλοῖσίν τε καὶ ἰφθίμοισιν ἄνασσες</l>
    <l>δήμῳ ἔνι Τρώων, ὅθι πάσχομεν ἄλγε' Ἀχαιοί.</l>
    <l>ἦ τ' ἄρα καὶ σοὶ πρωῒ παραστήσεσθαι ἔμελλε</l>
    <l>μοῖρ' ὀλοή, τὴν οὔ τις ἀλεύεται, ὅς κε γένηται.</l>
    <l>ὡς ὄφελες τιμῆς ἀπονήμενος, ἧς περ ἄνασσες,</l>
    <l>δήμῳ ἔνι Τρώων θάνατον καὶ πότμον ἐπισπεῖν·</l>
    <l>τῶ κέν τοι τύμβον μὲν ἐποίησαν Παναχαιοί,</l>
    <l>ἠδέ κε καὶ σῷ παιδὶ μέγα κλέος ἤρα' ὀπίσσω·</l>
    <l>νῦν δ' ἄρα σ' οἰκτίστῳ θανάτῳ εἵμαρτο ἁλῶναι.’</l>
    <l>τὸν δ' αὖτε ψυχὴ προσεφώνεεν Ἀτρεΐδαο·</l>
    <l>‘ὄλβιε Πηλέος υἱέ, θεοῖσ' ἐπιείκελ' Ἀχιλλεῦ,</l>
    <l>ὃς θάνες ἐν Τροίῃ ἑκὰς Ἄργεος· ἀμφὶ δέ σ' ἄλλοι</l>
    <l>κτείνοντο Τρώων καὶ Ἀχαιῶν υἷες ἄριστοι,</l>
    <l>μαρνάμενοι περὶ σεῖο· σὺ δ' ἐν στροφάλιγγι κονίης</l>
    <l>κεῖσο μέγας μεγαλωστί, λελασμένος ἱπποσυνάων.</l>
    <l>ἡμεῖς δὲ πρόπαν ἦμαρ ἐμαρνάμεθ'· οὐδέ κε πάμπαν</l>
    <l>παυσάμεθα πτολέμου, εἰ μὴ Ζεὺς λαίλαπι παῦσεν.</l>
    <l>αὐτὰρ ἐπεί σ' ἐπὶ νῆας ἐνείκαμεν ἐκ πολέμοιο,</l>
    <l>κάτθεμεν ἐν λεχέεσσι, καθήραντες χρόα καλὸν</l>
    <l>ὕδατί τε λιαρῷ καὶ ἀλείφατι· πολλὰ δέ σ' ἀμφὶ</l>
    <l>δάκρυα θερμὰ χέον Δαναοὶ κείροντό τε χαίτας.</l>
    <l>μήτηρ δ' ἐξ ἁλὸς ἦλθε σὺν ἀθανάτῃσ' ἁλίῃσιν</l>
    <l>ἀγγελίης ἀΐουσα· βοὴ δ' ἐπὶ πόντον ὀρώρει</l>
    <l>θεσπεσίη, ὑπὸ δὲ τρόμος ἤλυθε πάντας Ἀχαιούς.</l>
    <l>καί νύ κ' ἀναΐξαντες ἔβαν κοίλας ἐπὶ νῆας,</l>
    <l>εἰ μὴ ἀνὴρ κατέρυκε παλαιά τε πολλά τε εἰδώς,</l>
    <l>Νέστωρ, οὗ καὶ πρόσθεν ἀρίστη φαίνετο βουλή·</l>
    <l>ὅ σφιν ἐῢ φρονέων ἀγορήσατο καὶ μετέειπεν·</l>
    <l>‘ἴσχεσθ', Ἀργεῖοι, μὴ φεύγετε, κοῦροι Ἀχαιῶν.</l>
    <l>μήτηρ ἐξ ἁλὸς ἥδε σὺν ἀθανάτῃσ' ἁλίῃσιν</l>
    <l>ἔρχεται, οὗ παιδὸς τεθνηότος ἀντιόωσα.’</l>
    <l>ὣς ἔφαθ', οἱ δ' ἔσχοντο φόβου μεγάθυμοι Ἀχαιοί.</l>
    <l>ἀμφὶ δέ σ' ἔστησαν κοῦραι ἁλίοιο γέροντος</l>
    <l>οἴκτρ' ὀλοφυρόμεναι, περὶ δ' ἄμβροτα εἵματα ἕσσαν.</l>
    <l>Μοῦσαι δ' ἐννέα πᾶσαι ἀμειβόμεναι ὀπὶ καλῇ</l>
    <l>θρήνεον· ἔνθα κεν οὔ τιν' ἀδάκρυτόν γ' ἐνόησας</l>
    <l>Ἀργείων· τοῖον γὰρ ὑπώρορε Μοῦσα λίγεια.</l>
    <l>ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ</l>
    <l>κλαίομεν ἀθάνατοί τε θεοὶ θνητοί τ' ἄνθρωποι·</l>
    <l>ὀκτωκαιδεκάτῃ δ' ἔδομεν πυρί· πολλὰ δ' ἐπ' αὐτῷ</l>
    <l>μῆλα κατεκτάνομεν μάλα πίονα καὶ ἕλικας βοῦς.</l>
    <l>καίεο δ' ἔν τ' ἐσθῆτι θεῶν καὶ ἀλείφατι πολλῷ</l>
    <l>καὶ μέλιτι γλυκερῷ· πολλοὶ δ' ἥρωες Ἀχαιοὶ</l>
    <l>τεύχεσιν ἐῤῥώσαντο πυρὴν πέρι καιομένοιο,</l>
    <l>πεζοί θ' ἱππῆές τε· πολὺς δ' ὀρυμαγδὸς ὀρώρει.</l>
    <l>αὐτὰρ ἐπεὶ δή σε φλὸξ ἤνυσεν Ἡφαίστοιο,</l>
    <l>ἠῶθεν δή τοι λέγομεν λεύκ' ὀστέ', Ἀχιλλεῦ,</l>
    <l>οἴνῳ ἐν ἀκρήτῳ καὶ ἀλείφατι. δῶκε δὲ μήτηρ</l>
    <l>χρύσεον ἀμφιφορῆα· Διωνύσοιο δὲ δῶρον</l>
    <l>φάσκ' ἔμεναι, ἔργον δὲ περικλυτοῦ Ἡφαίστοιο.</l>
    <l>ἐν τῷ τοι κεῖται λεύκ' ὀστέα, φαίδιμ' Ἀχιλλεῦ,</l>
    <l>μίγδα δὲ Πατρόκλοιο Μενοιτιάδαο θανόντος,</l>
    <l>χωρὶς δ' Ἀντιλόχοιο, τὸν ἔξοχα τῖες ἁπάντων</l>
    <l>τῶν ἄλλων ἑτάρων μετὰ Πάτροκλόν γε θανόντα.</l>
    <l>ἀμφ' αὐτοῖσι δ' ἔπειτα μέγαν καὶ ἀμύμονα τύμβον</l>
    <l>χεύαμεν Ἀργείων ἱερὸς στρατὸς αἰχμητάων</l>
    <l>ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,</l>
    <l>ὥς κεν τηλεφανὴς ἐκ ποντόφιν ἀνδράσιν εἴη</l>
    <l>τοῖσ', οἳ νῦν γεγάασι καὶ οἳ μετόπισθεν ἔσονται.</l>
    <l>μήτηρ δ' αἰτήσασα θεοὺς περικαλλέ' ἄεθλα</l>
    <l>θῆκε μέσῳ ἐν ἀγῶνι ἀριστήεσσιν Ἀχαιῶν.</l>
    <l>ἤδη μὲν πολέων τάφῳ ἀνδρῶν ἀντεβόλησας</l>
    <l>ἡρώων, ὅτε κέν ποτ' ἀποφθιμένου βασιλῆος</l>
    <l>ζώννυνταί τε νέοι καὶ ἐπεντύνωνται ἄεθλα·</l>
    <l>ἀλλά κε κεῖνα μάλιστα ἰδὼν θηήσαο θυμῷ,</l>
    <l>οἷ' ἐπὶ σοὶ κατέθηκε θεὰ περικαλλέ' ἄεθλα,</l>
    <l>ἀργυρόπεζα Θέτις· μάλα γὰρ φίλος ἦσθα θεοῖσιν.</l>
    <l>ὣς σὺ μὲν οὐδὲ θανὼν ὄνομ' ὤλεσας, ἀλλά τοι αἰεὶ</l>
    <l>πάντας ἐπ' ἀνθρώπους κλέος ἔσσεται ἐσθλόν, Ἀχιλλεῦ·</l>
    <l>αὐτὰρ ἐμοὶ τί τόδ' ἦδος, ἐπεὶ πόλεμον τολύπευσα;</l>
    <l>ἐν νόστῳ γάρ μοι Ζεὺς μήσατο λυγρὸν ὄλεθρον</l>
    <l>Αἰγίσθου ὑπὸ χερσὶ καὶ οὐλομένης ἀλόχοιο.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον·</l>
    <l>ἀγχίμολον δέ σφ' ἦλθε διάκτορος Ἀργεϊφόντης</l>
    <l>ψυχὰς μνηστήρων κατάγων Ὀδυσῆϊ δαμέντων.</l>
    <l>τὼ δ' ἄρα θαμβήσαντ' ἰθὺς κίον, ὡς ἐσιδέσθην.</l>
    <l>ἔγνω δὲ ψυχὴ Ἀγαμέμνονος Ἀτρεΐδαο</l>
    <l>παῖδα φίλον Μελανῆος, ἀγακλυτὸν Ἀμφιμέδοντα·</l>
    <l>ξεῖνος γάρ οἱ ἔην Ἰθάκῃ ἔνι οἰκία ναίων.</l>
    <l>τὸν προτέρη ψυχὴ προσεφώνεεν Ἀτρεΐδαο·</l>
    <l>‘Ἀμφίμεδον, τί παθόντες ἐρεμνὴν γαῖαν ἔδυτε</l>
    <l>πάντες κεκριμένοι καὶ ὁμήλικες; οὐδέ κεν ἄλλως</l>
    <l>κρινάμενος λέξαιτο κατὰ πτόλιν ἄνδρας ἀρίστους.</l>
    <l>ἢ ὔμμ' ἐν νήεσσι Ποσειδάων ἐδάμασσεν</l>
    <l>ὄρσας ἀργαλέους ἀνέμους καὶ κύματα μακρά,</l>
    <l>ἦ που ἀνάρσιοι ἄνδρες ἐδηλήσαντ' ἐπὶ χέρσου</l>
    <l>βοῦς περιταμνομένους ἠδ' οἰῶν πώεα καλά,</l>
    <l>ἦε περὶ πτόλιος μαχεούμενοι ἠδὲ γυναικῶν;</l>
    <l>εἰπέ μοι εἰρομένῳ· ξεῖνος δέ τοι εὔχομαι εἶναι.</l>
    <l>ἦ οὐ μέμνῃ, ὅτε κεῖσε κατήλυθον ὑμέτερον δῶ</l>
    <l>ὀτρυνέων Ὀδυσῆα σὺν ἀντιθέῳ Μενελάῳ</l>
    <l>Ἴλιον εἰς ἅμ' ἕπεσθαι ἐϋσσέλμων ἐπὶ νηῶν;</l>
    <l>μηνὶ δ' ἐν οὔλῳ πάντα περήσαμεν εὐρέα πόντον,</l>
    <l>σπουδῇ παρπεπιθόντες Ὀδυσσῆα πτολίπορθον.’</l>
    <l>τὸν δ' αὖτε ψυχὴ προσεφώνεεν Ἀμφιμέδοντος·</l>
    <l>‘Ἀτρεΐδη κύδιστε, ἄναξ ἀνδρῶν Ἀγάμεμνον,</l>
    <l>μέμνημαι τάδε πάντα, διοτρεφές, ὡς ἀγορεύεις·</l>
    <l>σοὶ δ' ἐγὼ εὖ μάλα πάντα καὶ ἀτρεκέως καταλέξω,</l>
    <l>ἡμετέρου θανάτοιο κακὸν τέλος, οἷον ἐτύχθη.</l>
    <l>μνώμεθ' Ὀδυσσῆος δὴν οἰχομένοιο δάμαρτα·</l>
    <l>ἡ δ' οὔτ' ἠρνεῖτο στυγερὸν γάμον οὔτε τελεύτα,</l>
    <l>ἡμῖν φραζομένη θάνατον καὶ κῆρα μέλαιναν,</l>
    <l>ἀλλὰ δόλον τόνδ' ἄλλον ἐνὶ φρεσὶ μερμήριξε·</l>
    <l>στησαμένη μέγαν ἱστὸν ἐνὶ μεγάροισιν ὕφαινε,</l>
    <l>λεπτὸν καὶ περίμετρον· ἄφαρ δ' ἡμῖν μετέειπε·</l>
    <l>‘κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς,</l>
    <l>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος</l>
    <l>ἐκτελέσω, μή μοι μεταμώνια νήματ' ὄληται,</l>
    <l>Λαέρτῃ ἥρωϊ ταφήϊον, εἰς ὅτε κέν μιν</l>
    <l>μοῖρ' ὀλοὴ καθέλῃσι τανηλεγέος θανάτοιο,</l>
    <l>μή τίς μοι κατὰ δῆμον Ἀχαιϊάδων νεμεσήσῃ,</l>
    <l>αἴ κεν ἄτερ σπείρου κεῖται πολλὰ κτεατίσσας.’</l>
    <l>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ.</l>
    <l>ἔνθα καὶ ἠματίη μὲν ὑφαίνεσκεν μέγαν ἱστόν,</l>
    <l>νύκτας δ' ἀλλύεσκεν, ἐπὴν δαΐδας παραθεῖτο.</l>
    <l>ὣς τρίετες μὲν ἔληθε δόλῳ καὶ ἔπειθεν Ἀχαιούς·</l>
    <l>ἀλλ' ὅτε τέτρατον ἦλθεν ἔτος καὶ ἐπήλυθον ὧραι,</l>
    <l>μηνῶν φθινόντων, περὶ δ' ἤματα πόλλ' ἐτελέσθη,</l>
    <l>καὶ τότε δή τις ἔειπε γυναικῶν, ἣ σάφα ᾔδη,</l>
    <l>καὶ τήν γ' ἀλλύουσαν ἐφεύρομεν ἀγλαὸν ἱστόν.</l>
    <l>ὣς τὸ μὲν ἐξετέλεσσε καὶ οὐκ ἐθέλουσ', ὑπ' ἀνάγκης.</l>
    <l>εὖθ' ἡ φᾶρος ἔδειξεν, ὑφήνασα μέγαν ἱστόν,</l>
    <l>πλύνασ', ἠελίῳ ἐναλίγκιον ἠὲ σελήνῃ,</l>
    <l>καὶ τότε δή ῥ' Ὀδυσῆα κακός ποθεν ἤγαγε δαίμων</l>
    <l>ἀγροῦ ἐπ' ἐσχατιήν, ὅθι δώματα ναῖε συβώτης.</l>
    <l>ἔνθ' ἦλθεν φίλος υἱὸς Ὀδυσσῆος θείοιο,</l>
    <l>ἐκ Πύλου ἠμαθόεντος ἰὼν σὺν νηῒ μελαίνῃ·</l>
    <l>τὼ δὲ μνηστῆρσιν θάνατον κακὸν ἀρτύναντε</l>
    <l>ἵκοντο προτὶ ἄστυ περικλυτόν, ἦ τοι Ὀδυσσεὺς</l>
    <l>ὕστερος, αὐτὰρ Τηλέμαχος πρόσθ' ἡγεμόνευε.</l>
    <l>τὸν δὲ συβώτης ἦγε κακὰ χροῒ εἵματ' ἔχοντα,</l>
    <l>πτωχῷ λευγαλέῳ ἐναλίγκιον ἠδὲ γέροντι,</l>
    <l>σκηπτόμενον· τὰ δὲ λυγρὰ περὶ χροῒ εἵματα ἕστο·</l>
    <l>οὐδέ τις ἡμείων δύνατο γνῶναι τὸν ἐόντα,</l>
    <l>ἐξαπίνης προφανέντ', οὐδ' οἳ προγενέστεροι ἦσαν,</l>
    <l>ἀλλ' ἔπεσίν τε κακοῖσιν ἐνίσσομεν ἠδὲ βολῇσιν.</l>
    <l>αὐτὰρ ὁ τεῖος ἐτόλμα ἐνὶ μεγάροισιν ἑοῖσι</l>
    <l>βαλλόμενος καὶ ἐνισσόμενος τετληότι θυμῷ·</l>
    <l>ἀλλ' ὅτε δή μιν ἔγειρε Διὸς νόος αἰγιόχοιο,</l>
    <l>σὺν μὲν Τηλεμάχῳ περικαλλέα τεύχε' ἀείρας</l>
    <l>ἐς θάλαμον κατέθηκε καὶ ἐκλήϊσεν ὀχῆας,</l>
    <l>αὐτὰρ ὁ ἣν ἄλοχον πολυκερδείῃσιν ἄνωγε</l>
    <l>τόξον μνηστήρεσσι θέμεν πολιόν τε σίδηρον,</l>
    <l>ἡμῖν αἰνομόροισιν ἀέθλια καὶ φόνου ἀρχήν.</l>
    <l>οὐδέ τις ἡμείων δύνατο κρατεροῖο βιοῖο</l>
    <l>νευρὴν ἐντανύσαι, πολλὸν δ' ἐπιδευέες ἦμεν.</l>
    <l>ἀλλ' ὅτε χεῖρας ἵκανεν Ὀδυσσῆος μέγα τόξον,</l>
    <l>ἔνθ' ἡμεῖς μὲν πάντες ὁμοκλέομεν ἐπέεσσι</l>
    <l>τόξον μὴ δόμεναι, μηδ' εἰ μάλα πόλλ' ἀγορεύοι,</l>
    <l>Τηλέμαχος δέ μιν οἶος ἐποτρύνων ἐκέλευσεν.</l>
    <l>αὐτὰρ ὁ δέξατο χειρὶ πολύτλας δῖος Ὀδυσσεύς,</l>
    <l>ῥηϊδίως δ' ἐτάνυσσε βιόν, διὰ δ' ἧκε σιδήρου·</l>
    <l>στῆ δ' ἄρ' ἐπ' οὐδὸν ἰών, ταχέας δ' ἐκχεύατ' ὀϊστοὺς</l>
    <l>δεινὸν παπταίνων, βάλε δ' Ἀντίνοον βασιλῆα.</l>
    <l>αὐτὰρ ἔπειτ' ἄλλοισ' ἐφίει στονόεντα βέλεμνα</l>
    <l>ἄντα τιτυσκόμενος· τοὶ δ' ἀγχιστῖνοι ἔπιπτον.</l>
    <l>γνωτὸν δ' ἦν, ὅ ῥά τίς σφι θεῶν ἐπιτάῤῥοθος ἦεν·</l>
    <l>αὐτίκα γὰρ κατὰ δώματ' ἐπισπόμενοι μένεϊ σφῷ</l>
    <l>κτεῖνον ἐπιστροφάδην, τῶν δὲ στόνος ὤρνυτ' ἀεικὴς</l>
    <l>κράτων τυπτομένων, δάπεδον δ' ἅπαν αἵματι θῦεν.</l>
    <l>ὣς ἡμεῖς, Ἀγάμεμνον, ἀπωλόμεθ', ὧν ἔτι καὶ νῦν</l>
    <l>σώματ' ἀκηδέα κεῖται ἐνὶ μεγάροισ' Ὀδυσῆος·</l>
    <l>οὐ γάρ πω ἴσασι φίλοι κατὰ δώμαθ' ἑκάστου,</l>
    <l>οἵ κ' ἀπονίψαντες μέλανα βρότον ἐξ ὠτειλέων</l>
    <l>κατθέμενοι γοάοιεν· ὃ γὰρ γέρας ἐστὶ θανόντων.’</l>
    <l>τὸν δ' αὖτε ψυχὴ προσεφώνεεν Ἀτρεΐδαο·</l>
    <l>‘ὄλβιε Λαέρταο πάϊ, πολυμήχαν' Ὀδυσσεῦ,</l>
    <l>ἦ ἄρα σὺν μεγάλῃ ἀρετῇ ἐκτήσω ἄκοιτιν·</l>
    <l>ὡς ἀγαθαὶ φρένες ἦσαν ἀμύμονι Πηνελοπείῃ,</l>
    <l>κούρῃ Ἰκαρίου, ὡς εὖ μέμνητ' Ὀδυσῆος,</l>
    <l>ἀνδρὸς κουριδίου. τῶ οἱ κλέος οὔ ποτ' ὀλεῖται</l>
    <l>ἧς ἀρετῆς, τεύξουσι δ' ἐπιχθονίοισιν ἀοιδὴν</l>
    <l>ἀθάνατοι χαρίεσσαν ἐχέφρονι Πηνελοπείῃ,</l>
    <l>οὐχ ὡς Τυνδαρέου κούρη κακὰ μήσατο ἔργα,</l>
    <l>κουρίδιον κτείνασα πόσιν, στυγερὴ δέ τ' ἀοιδὴ</l>
    <l>ἔσσετ' ἐπ' ἀνθρώπους, χαλεπὴν δέ τε φῆμιν ὀπάσσει</l>
    <l>θηλυτέρῃσι γυναιξί, καὶ ἥ κ' εὐεργὸς ἔῃσιν.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον,</l>
    <l>ἑσταότ' εἰν Ἀΐδαο δόμοισ', ὑπὸ κεύθεσι γαίης·</l>
    <l>οἱ δ' ἐπεὶ ἐκ πόλιος κατέβαν, τάχα δ' ἀγρὸν ἵκοντο</l>
    <l>καλὸν Λαέρταο τετυγμένον, ὅν ῥά ποτ' αὐτὸς</l>
    <l>Λαέρτης κτεάτισσεν, ἐπεὶ μάλα πολλὰ μόγησεν.</l>
    <l>ἔνθα οἱ οἶκος ἔην, περὶ δὲ κλίσιον θέε πάντῃ,</l>
    <l>ἐν τῷ σιτέσκοντο καὶ ἵζανον ἠδὲ ἴαυον</l>
    <l>δμῶες ἀναγκαῖοι, τοί οἱ φίλα ἐργάζοντο.</l>
    <l>ἐν δὲ γυνὴ Σικελὴ γρηῢς πέλεν, ἥ ῥα γέροντα</l>
    <l>ἐνδυκέως κομέεσκεν ἐπ' ἀγροῦ νόσφι πόληος.</l>
    <l>ἔνθ' Ὀδυσεὺς δμώεσσι καὶ υἱέϊ μῦθον ἔειπεν·</l>
    <l>‘ὑμεῖς μὲν νῦν ἔλθετ' ἐϋκτίμενον δόμον εἴσω,</l>
    <l>δεῖπνον δ' αἶψα συῶν ἱερεύσατε ὅς τις ἄριστος·</l>
    <l>αὐτὰρ ἐγὼ πατρὸς πειρήσομαι ἡμετέροιο,</l>
    <l>αἴ κέ μ' ἐπιγνώῃ καὶ φράσσεται ὀφθαλμοῖσιν,</l>
    <l>ἦέ κεν ἀγνοιῇσι πολὺν χρόνον ἀμφὶς ἐόντα.’</l>
    <l>ὣς εἰπὼν δμώεσσιν ἀρήϊα τεύχε' ἔδωκεν.</l>
    <l>οἱ μὲν ἔπειτα δόμονδε θοῶς κίον, αὐτὰρ Ὀδυσσεὺς</l>
    <l>ἄσσον ἴεν πολυκάρπου ἀλῳῆς πειρητίζων.</l>
    <l>οὐδ' εὗρεν Δολίον, μέγαν ὄρχατον ἐσκαταβαίνων,</l>
    <l>οὐδέ τινα δμώων οὐδ' υἱῶν· ἀλλ' ἄρα τοί γε</l>
    <l>αἱμασιὰς λέξοντες ἀλῳῆς ἔμμεναι ἕρκος</l>
    <l>ᾤχοντ', αὐτὰρ ὁ τοῖσι γέρων ὁδὸν ἡγεμόνευε.</l>
    <l>τὸν δ' οἶον πατέρ' εὗρεν ἐϋκτιμένῃ ἐν ἀλῳῇ,</l>
    <l>λιστρεύοντα φυτόν· ῥυπόωντα δὲ ἕστο χιτῶνα,</l>
    <l>ῥαπτὸν ἀεικέλιον, περὶ δὲ κνήμῃσι βοείας</l>
    <l>κνημῖδας ῥαπτὰς δέδετο, γραπτῦς ἀλεείνων,</l>
    <l>χειρῖδάς τ' ἐπὶ χερσὶ βάτων ἕνεκ'· αὐτὰρ ὕπερθεν</l>
    <l>αἰγείην κυνέην κεφαλῇ ἔχε, πένθος ἀέξων.</l>
    <l>τὸν δ' ὡς οὖν ἐνόησε πολύτλας δῖος Ὀδυσσεὺς</l>
    <l>γήραϊ τειρόμενον, μέγα δὲ φρεσὶ πένθος ἔχοντα,</l>
    <l>στὰς ἄρ' ὑπὸ βλωθρὴν ὄγχνην κατὰ δάκρυον εἶβε.</l>
    <l>μερμήριξε δ' ἔπειτα κατὰ φρένα καὶ κατὰ θυμὸν</l>
    <l>κύσσαι καὶ περιφῦναι ἑὸν πατέρ' ἠδὲ ἕκαστα</l>
    <l>εἰπεῖν, ὡς ἔλθοι καὶ ἵκοιτ' ἐς πατρίδα γαῖαν,</l>
    <l>ἦ πρῶτ' ἐξερέοιτο ἕκαστά τε πειρήσαιτο.</l>
    <l>ὧδε δέ οἱ φρονέοντι δοάσσατο κέρδιον εἶναι,</l>
    <l>πρῶτον κερτομίοισ' ἔπεσιν διαπειρηθῆναι.</l>
    <l>τὰ φρονέων ἰθὺς κίεν αὐτοῦ δῖος Ὀδυσσεύς.</l>
    <l>ἦ τοι ὁ μὲν κατέχων κεφαλὴν φυτὸν ἀμφελάχαινε·</l>
    <l>τὸν δὲ παριστάμενος προσεφώνεε φαίδιμος υἱός·</l>
    <l>‘ὦ γέρον, οὐκ ἀδαημονίη σ' ἔχει ἀμφιπολεύειν</l>
    <l>ὄρχατον, ἀλλ' εὖ τοι κομιδὴ ἔχει, οὐδέ τι πάμπαν,</l>
    <l>οὐ φυτόν, οὐ συκῆ, οὐκ ἄμπελος, οὐ μὲν ἐλαίη,</l>
    <l>οὐκ ὄγχνη, οὐ πρασιή τοι ἄνευ κομιδῆς κατὰ κῆπον.</l>
    <l>ἄλλο δέ τοι ἐρέω, σὺ δὲ μὴ χόλον ἔνθεο θυμῷ·</l>
    <l>αὐτόν σ' οὐκ ἀγαθὴ κομιδὴ ἔχει, ἀλλ' ἅμα γῆρας</l>
    <l>λυγρὸν ἔχεις αὐχμεῖς τε κακῶς καὶ ἀεικέα ἕσσαι.</l>
    <l>οὐ μὲν ἀεργίης γε ἄναξ ἕνεκ' οὔ σε κομίζει,</l>
    <l>οὐδέ τί τοι δούλειον ἐπιπρέπει εἰσοράασθαι</l>
    <l>εἶδος καὶ μέγεθος· βασιλῆι γὰρ ἀνδρὶ ἔοικας.</l>
    <l>τοιούτῳ δὲ ἔοικεν, ἐπεὶ λούσαιτο φάγοι τε,</l>
    <l>εὑδέμεναι μαλακῶς· ἡ γὰρ δίκη ἐστὶ γερόντων.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον·</l>
    <l>τεῦ δμώς εἰς ἀνδρῶν; τεῦ δ' ὄρχατον ἀμφιπολεύεις;</l>
    <l>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ,</l>
    <l>εἰ ἐτεόν γ' Ἰθάκην τήνδ' ἱκόμεθ', ὥς μοι ἔειπεν</l>
    <l>οὗτος ἀνὴρ νῦν δὴ ξυμβλήμενος ἐνθάδ' ἰόντι,</l>
    <l>οὔ τι μάλ' ἀρτίφρων, ἐπεὶ οὐ τόλμησεν ἕκαστα</l>
    <l>εἰπεῖν ἠδ' ἐπακοῦσαι ἐμὸν ἔπος, ὡς ἐρέεινον</l>
    <l>ἀμφὶ ξείνῳ ἐμῷ, ἤ που ζώει τε καὶ ἔστιν,</l>
    <l>ἦ ἤδη τέθνηκε καὶ εἰν Ἀΐδαο δόμοισιν.</l>
    <l>ἐκ γάρ τοι ἐρέω, σὺ δὲ σύνθεο καί μευ ἄκουσον·</l>
    <l>ἄνδρα ποτ' ἐξείνισσα φίλῃ ἐν πατρίδι γαίῃ</l>
    <l>ἡμέτερόνδ' ἐλθόντα, καὶ οὔ πώ τις βροτὸς ἄλλος</l>
    <l>ξείνων τηλεδαπῶν φιλίων ἐμὸν ἵκετο δῶμα·</l>
    <l>εὔχετο δ' ἐξ Ἰθάκης γένος ἔμμεναι, αὐτὰρ ἔφασκε</l>
    <l>Λαέρτην Ἀρκεισιάδην πατέρ' ἔμμεναι αὐτῷ.</l>
    <l>τὸν μὲν ἐγὼ πρὸς δώματ' ἄγων ἐῢ ἐξείνισσα,</l>
    <l>ἐνδυκέως φιλέων, πολλῶν κατὰ οἶκον ἐόντων,</l>
    <l>καί οἱ δῶρα πόρον ξεινήϊα, οἷα ἐῴκει.</l>
    <l>χρυσοῦ μέν οἱ δῶκ' εὐεργέος ἑπτὰ τάλαντα,</l>
    <l>δῶκα δέ οἱ κρητῆρα πανάργυρον ἀνθεμόεντα,</l>
    <l>δώδεκα δ' ἁπλοΐδας χλαίνας, τόσσους δὲ τάπητας,</l>
    <l>τόσσα δὲ φάρεα καλά, τόσους δ' ἐπὶ τοῖσι χιτῶνας,</l>
    <l>χωρὶς δ' αὖτε γυναῖκας ἀμύμονα ἔργα ἰδυίας</l>
    <l>τέσσαρας εἰδαλίμας, ἃς ἤθελεν αὐτὸς ἑλέσθαι.’</l>
    <l>τὸν δ' ἠμείβετ' ἔπειτα πατὴρ κατὰ δάκρυον εἴβων·</l>
    <l>‘ξεῖν', ἦ τοι μὲν γαῖαν ἱκάνεις, ἣν ἐρεείνεις,</l>
    <l>ὑβρισταὶ δ' αὐτὴν καὶ ἀτάσθαλοι ἄνδρες ἔχουσι.</l>
    <l>δῶρα δ' ἐτώσια ταῦτα χαρίζεο, μυρί' ὀπάζων·</l>
    <l>εἰ γάρ μιν ζωόν γε κίχεις Ἰθάκης ἐνὶ δήμῳ,</l>
    <l>τῶ κέν σ' εὖ δώροισιν ἀμειψάμενος ἀπέπεμψε</l>
    <l>καὶ ξενίῃ ἀγαθῇ· ἡ γὰρ θέμις, ὅς τις ὑπάρξῃ.</l>
    <l>ἀλλ' ἄγε μοι τόδε εἰπὲ καὶ ἀτρεκέως κατάλεξον·</l>
    <l>πόστον δὴ ἔτος ἐστίν, ὅτε ξείνισσας ἐκεῖνον,</l>
    <l>σὸν ξεῖνον δύστηνον, ἐμὸν παῖδ', εἴ ποτ' ἔην γε;</l>
    <l>δύσμορον· ὅν που τῆλε φίλων καὶ πατρίδος αἴης</l>
    <l>ἠέ που ἐν πόντῳ φάγον ἰχθύες, ἢ ἐπὶ χέρσου</l>
    <l>θηρσὶ καὶ οἰωνοῖσιν ἕλωρ γένετ'· οὐδέ ἑ μήτηρ</l>
    <l>κλαῦσε περιστείλασα πατήρ θ', οἵ μιν τεκόμεσθα·</l>
    <l>οὐδ' ἄλοχος πολύδωρος, ἐχέφρων Πηνελόπεια,</l>
    <l>κώκυσ' ἐν λεχέεσσιν ἑὸν πόσιν, ὡς ἐπεῴκει,</l>
    <l>ὀφθαλμοὺς καθελοῦσα· τὸ γὰρ γέρας ἐστὶ θανόντων.</l>
    <l>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ·</l>
    <l>τίς πόθεν εἰς ἀνδρῶν; πόθι τοι πόλις ἠδὲ τοκῆες;</l>
    <l>ποῦ δαὶ νηῦς ἕστηκε θοή, ἥ σ' ἤγαγε δεῦρο</l>
    <l>ἀντιθέους θ' ἑτάρους; ἦ ἔμπορος εἰλήλουθας</l>
    <l>νηὸς ἐπ' ἀλλοτρίης, οἱ δ' ἐκβήσαντες ἔβησαν;’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘τοιγὰρ ἐγώ τοι πάντα μάλ' ἀτρεκέως καταλέξω.</l>
    <l>εἰμὶ μὲν ἐξ Ἀλύβαντος, ὅθι κλυτὰ δώματα ναίω,</l>
    <l>υἱὸς Ἀφείδαντος Πολυπημονίδαο ἄνακτος·</l>
    <l>αὐτὰρ ἐμοί γ' ὄνομ' ἐστὶν Ἐπήριτος· ἀλλά με δαίμων</l>
    <l>πλάγξ' ἀπὸ Σικανίης δεῦρ' ἐλθέμεν οὐκ ἐθέλοντα·</l>
    <l>νηῦς δέ μοι ἥδ' ἕστηκεν ἐπ' ἀγροῦ νόσφι πόληος.</l>
    <l>αὐτὰρ Ὀδυσσῆϊ τόδε δὴ πέμπτον ἔτος ἐστίν,</l>
    <l>ἐξ οὗ κεῖθεν ἔβη καὶ ἐμῆς ἀπελήλυθε πάτρης,</l>
    <l>δύσμορος· ἦ τέ οἱ ἐσθλοὶ ἔσαν ὄρνιθες ἰόντι,</l>
    <l>δεξιοί, οἷς χαίρων μὲν ἐγὼν ἀπέπεμπον ἐκεῖνον,</l>
    <l>χαῖρε δὲ κεῖνος ἰών· θυμὸς δ' ἔτι νῶϊν ἐώλπει</l>
    <l>μείξεσθαι ξενίῃ ἠδ' ἀγλαὰ δῶρα διδώσειν.’</l>
    <l>ὣς φάτο, τὸν δ' ἄχεος νεφέλη ἐκάλυψε μέλαινα·</l>
    <l>ἀμφοτέρῃσι δὲ χερσὶν ἑλὼν κόνιν αἰθαλόεσσαν</l>
    <l>χεύατο κὰκ κεφαλῆς πολιῆς, ἁδινὰ στεναχίζων.</l>
    <l>τοῦ δ' ὠρίνετο θυμός, ἀνὰ ῥῖνας δέ οἱ ἤδη</l>
    <l>δριμὺ μένος προὔτυψε φίλον πατέρ' εἰσορόωντι.</l>
    <l>κύσσε δέ μιν περιφὺς ἐπιάλμενος ἠδὲ προσηύδα·</l>
    <l>‘κεῖνος μὲν δὴ ὅδ' αὐτὸς ἐγώ, πάτερ, ὃν σὺ μεταλλᾷς,</l>
    <l>ἤλυθον εἰκοστῷ ἔτεϊ ἐς πατρίδα γαῖαν.</l>
    <l>ἀλλ' ἴσχευ κλαυθμοῖο γόοιό τε δακρυόεντος.</l>
    <l>ἐκ γάρ τοι ἐρέω· - μάλα δὲ χρὴ σπευδέμεν ἔμπης· -</l>
    <l>μνηστῆρας κατέπεφνον ἐν ἡμετέροισι δόμοισι</l>
    <l>λώβην τεινύμενος θυμαλγέα καὶ κακὰ ἔργα.’</l>
    <l>τὸν δ' αὖ Λαέρτης ἀπαμείβετο φώνησέν τε·</l>
    <l>‘εἰ μὲν δὴ Ὀδυσεύς γε, ἐμὸς πάϊς, εἰλήλουθας,</l>
    <l>σῆμά τί μοι νῦν εἰπὲ ἀριφραδές, ὄφρα πεποίθω.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘οὐλὴν μὲν πρῶτον τήνδε φράσαι ὀφθαλμοῖσι,</l>
    <l>τὴν ἐν Παρνησῷ μ' ἔλασεν σῦς λευκῷ ὀδόντι</l>
    <l>οἰχόμενον· σὺ δέ με προΐεις καὶ πότνια μήτηρ</l>
    <l>ἐς πατέρ' Αὐτόλυκον μητρὸς φίλον, ὄφρ' ἂν ἑλοίμην</l>
    <l>δῶρα, τὰ δεῦρο μολών μοι ὑπέσχετο καὶ κατένευσεν.</l>
    <l>εἰ δ' ἄγε τοι καὶ δένδρε' ἐϋκτιμένην κατ' ἀλῳὴν</l>
    <l>εἴπω, ἅ μοί ποτ' ἔδωκας, ἐγὼ δ' ᾔτευν σε ἕκαστα</l>
    <l>παιδνὸς ἐών, κατὰ κῆπον ἐπισπόμενος· διὰ δ' αὐτῶν</l>
    <l>ἱκνεύμεσθα, σὺ δ' ὠνόμασας καὶ ἔειπες ἕκαστα.</l>
    <l>ὄγχνας μοι δῶκας τρεισκαίδεκα καὶ δέκα μηλέας,</l>
    <l>συκέας τεσσαράκοντ'· ὄρχους δέ μοι ὧδ' ὀνόμηνας</l>
    <l>δώσειν πεντήκοντα, διατρύγιος δὲ ἕκαστος</l>
    <l>ἤην; ἔνθα δ' ἀνὰ σταφυλαὶ παντοῖαι ἔασιν,</l>
    <l>ὁππότε δὴ Διὸς ὧραι ἐπιβρίσειαν ὕπερθεν.’</l>
    <l>ὣς φάτο, τοῦ δ' αὐτοῦ λύτο γούνατα καὶ φίλον ἦτορ,</l>
    <l>σήματ' ἀναγνόντος, τά οἱ ἔμπεδα πέφραδ' Ὀδυσσεύς·</l>
    <l>ἀμφὶ δὲ παιδὶ φίλῳ βάλε πήχεε· τὸν δὲ ποτὶ οἷ</l>
    <l>εἷλεν ἀποψύχοντα πολύτλας δῖος Ὀδυσσεύς.</l>
    <l>αὐτὰρ ἐπεί ῥ' ἄμπνυτο καὶ ἐς φρένα θυμὸς ἀγέρθη,</l>
    <l>ἐξαῦτις μύθοισιν ἀμειβόμενος προσέειπε·</l>
    <l>‘Ζεῦ πάτερ, ἦ ῥ' ἔτι ἐστὲ θεοὶ κατὰ μακρὸν Ὄλυμπον,</l>
    <l>εἰ ἐτεὸν μνηστῆρες ἀτάσθαλον ὕβριν ἔτεισαν.</l>
    <l>νῦν δ' αἰνῶς δείδοικα κατὰ φρένα, μὴ τάχα πάντες</l>
    <l>ἐνθάδ' ἐπέλθωσιν Ἰθακήσιοι, ἀγγελίας δὲ</l>
    <l>πάντῃ ἐποτρύνωσι Κεφαλλήνων πολίεσσι.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘θάρσει· μή τοι ταῦτα μετὰ φρεσὶ σῇσι μελόντων.</l>
    <l>ἀλλ' ἴομεν προτὶ οἶκον, ὃς ὀρχάτου ἐγγύθι κεῖται·</l>
    <l>ἔνθα δὲ Τηλέμαχον καὶ βουκόλον ἠδὲ συβώτην</l>
    <l>προὔπεμψ', ὡς ἂν δεῖπνον ἐφοπλίσσωσι τάχιστα.’</l>
    <l>ὣς ἄρα φωνήσαντε βάτην πρὸς δώματα καλά.</l>
    <l>οἱ δ' ὅτε δή ῥ' ἵκοντο δόμους ἐῢ ναιετάοντας,</l>
    <l>εὗρον Τηλέμαχον καὶ βουκόλον ἠδὲ συβώτην</l>
    <l>ταμνομένους κρέα πολλὰ κερῶντάς τ' αἴθοπα οἶνον.</l>
    <l>τόφρα δὲ Λαέρτην μεγαλήτορα ᾧ ἐνὶ οἴκῳ</l>
    <l>ἀμφίπολος Σικελὴ λοῦσεν καὶ χρῖσεν ἐλαίῳ,</l>
    <l>ἀμφὶ δ' ἄρα χλαῖναν καλὴν βάλεν· αὐτὰρ Ἀθήνη</l>
    <l>ἄγχι παρισταμένη μέλε' ἤλδανε ποιμένι λαῶν,</l>
    <l>μείζονα δ' ἠὲ πάρος καὶ πάσσονα θῆκεν ἰδέσθαι.</l>
    <l>ἐκ δ' ἀσαμίνθου βῆ· θαύμαζε δέ μιν φίλος υἱός,</l>
    <l>ὡς ἴδεν ἀθανάτοισι θεοῖσ' ἐναλίγκιον ἄντην,</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ὦ πάτερ, ἦ μάλα τίς σε θεῶν αἰειγενετάων</l>
    <l>εἶδός τε μέγεθός τε ἀμείνονα θῆκεν ἰδέσθαι.’</l>
    <l>τὸν δ' αὖ Λαέρτης πεπνυμένος ἀντίον ηὔδα·</l>
    <l>‘αἲ γάρ, Ζεῦ τε πάτερ καὶ Ἀθηναίη καὶ Ἄπολλον,</l>
    <l>οἷος Νήρικον εἷλον, ἐϋκτίμενον πτολίεθρον,</l>
    <l>ἀκτὴν ἠπείροιο, Κεφαλλήνεσσιν ἀνάσσων,</l>
    <l>τοῖος ἐών τοι χθιζὸς ἐν ἡμετέροισι δόμοισι</l>
    <l>τεύχε' ἔχων ὤμοισιν ἐφεστάμεναι καὶ ἀμύνειν</l>
    <l>ἄνδρας μνηστῆρας· τῶ κέ σφεων γούνατ' ἔλυσα</l>
    <l>πολλῶν ἐν μεγάροισι, σὺ δὲ φρένας ἔνδον ἐγήθεις.’</l>
    <l>ὣς οἱ μὲν τοιαῦτα πρὸς ἀλλήλους ἀγόρευον.</l>
    <l>οἱ δ' ἐπεὶ οὖν παύσαντο πόνου τετύκοντό τε δαῖτα,</l>
    <l>ἑξείης ἕζοντο κατὰ κλισμούς τε θρόνους τε.</l>
    <l>ἔνθ' οἱ μὲν δείπνῳ ἐπεχείρεον· ἀγχίμολον δὲ</l>
    <l>ἦλθ' ὁ γέρων Δολίος, σὺν δ' υἱεῖς τοῖο γέροντος,</l>
    <l>ἐξ ἔργων μογέοντες, ἐπεὶ προμολοῦσα κάλεσσε</l>
    <l>μήτηρ, γρηῦς Σικελή, ἥ σφεας τρέφε καί ῥα γέροντα</l>
    <l>ἐνδυκέως κομέεσκεν, ἐπεὶ κατὰ γῆρας ἔμαρψεν.</l>
    <l>οἱ δ' ὡς οὖν Ὀδυσῆα ἴδον φράσσαντό τε θυμῷ,</l>
    <l>ἔσταν ἐνὶ μεγάροισι τεθηπότες· αὐτὰρ Ὀδυσσεὺς</l>
    <l>μειλιχίοισ' ἐπέεσσι καθαπτόμενος προσέειπεν·</l>
    <l>‘ὦ γέρον, ἵζ' ἐπὶ δεῖπνον, ἀπεκλελάθεσθε δὲ θάμβευς·</l>
    <l>δηρὸν γὰρ σίτῳ ἐπιχειρήσειν μεμαῶτες</l>
    <l>μίμνομεν ἐν μεγάροισ', ὑμέας ποτιδέγμενοι αἰεί.’</l>
    <l>ὣς ἄρ' ἔφη, Δολίος δ' ἰθὺς κίε χεῖρε πετάσσας</l>
    <l>ἀμφοτέρας, Ὀδυσεῦς δὲ λαβὼν κύσε χεῖρ' ἐπὶ καρπῷ</l>
    <l>καί μιν φωνήσας ἔπεα πτερόεντα προσηύδα·</l>
    <l>‘ὦ φίλ', ἐπεὶ νόστησας ἐελδομένοισι μάλ' ἡμῖν</l>
    <l>οὐδ' ἔτ' ὀϊομένοισι, θεοὶ δέ σε ἤγαγον αὐτοί,</l>
    <l>οὖλέ τε καὶ μέγα χαῖρε, θεοὶ δέ τοι ὄλβια δοῖεν.</l>
    <l>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ,</l>
    <l>ἢ ἤδη σάφα οἶδε περίφρων Πηνελόπεια</l>
    <l>νοστήσαντά σε δεῦρ', ἦ ἄγγελον ὀτρύνωμεν.’</l>
    <l>τὸν δ' ἀπαμειβόμενος προσέφη πολύμητις Ὀδυσσεύς·</l>
    <l>‘ὦ γέρον, ἤδη οἶδε· τί σε χρὴ ταῦτα πένεσθαι;’</l>
    <l>ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου.</l>
    <l>ὣς δ' αὔτως παῖδες Δολίου κλυτὸν ἀμφ' Ὀδυσῆα</l>
    <l>δεικανόωντ' ἐπέεσσι καὶ ἐν χείρεσσι φύοντο,</l>
    <l>ἑξείης δ' ἕζοντο παραὶ Δολίον, πατέρα σφόν.</l>
    <l>ὣς οἱ μὲν περὶ δεῖπνον ἐνὶ μεγάροισι πένοντο·</l>
    <l>ὄσσα δ' ἄρ' ἄγγελος ὦκα κατὰ πτόλιν ᾤχετο πάντῃ</l>
    <l>μνηστήρων στυγερὸν θάνατον καὶ κῆρ' ἐνέπουσα.</l>
    <l>οἱ δ' ἄρ' ὁμῶς ἀΐοντες ἐφοίτων ἄλλοθεν ἄλλος</l>
    <l>μυχμῷ τε στοναχῇ τε δόμων προπάροιθ' Ὀδυσῆος,</l>
    <l>ἐκ δὲ νέκυς οἴκων φόρεον καὶ θάπτον ἕκαστοι,</l>
    <l>τοὺς δ' ἐξ ἀλλάων πολίων οἶκόνδε ἕκαστον</l>
    <l>πέμπον ἄγειν ἁλιεῦσι θοῇσ' ἐπὶ νηυσὶ τιθέντες·</l>
    <l>αὐτοὶ δ' εἰς ἀγορὴν κίον ἁθρόοι, ἀχνύμενοι κῆρ.</l>
    <l>αὐτὰρ ἐπεί ῥ' ἤγερθεν ὁμηγερέες τ' ἐγένοντο,</l>
    <l>τοῖσιν δ' Εὐπείθης ἀνά θ' ἵστατο καὶ μετέειπε·</l>
    <l>παιδὸς γάρ οἱ ἄλαστον ἐνὶ φρεσὶ πένθος ἔκειτο,</l>
    <l>Ἀντινόου, τὸν πρῶτον ἐνήρατο δῖος Ὀδυσσεύς·</l>
    <l>τοῦ ὅ γε δάκρυ χέων ἀγορήσατο καὶ μετέειπεν·</l>
    <l>‘ὦ φίλοι, ἦ μέγα ἔργον ἀνὴρ ὅδε μήσατ' Ἀχαιούς·</l>
    <l>τοὺς μὲν σὺν νήεσσιν ἄγων πολέας τε καὶ ἐσθλοὺς</l>
    <l>ὤλεσε μὲν νῆας γλαφυράς, ἀπὸ δ' ὤλεσε λαούς,</l>
    <l>τοὺς δ' ἐλθὼν ἔκτεινε Κεφαλλήνων ὄχ' ἀρίστους.</l>
    <l>ἀλλ' ἄγετε, πρὶν τοῦτον ἢ ἐς Πύλον ὦκα ἱκέσθαι</l>
    <l>ἢ καὶ ἐς Ἤλιδα δῖαν, ὅθι κρατέουσιν Ἐπειοί,</l>
    <l>ἴομεν· ἢ καὶ ἔπειτα κατηφέες ἐσσόμεθ' αἰεί.</l>
    <l>λώβη γὰρ τάδε γ' ἐστὶ καὶ ἐσσομένοισι πυθέσθαι,</l>
    <l>εἰ δὴ μὴ παίδων τε κασιγνήτων τε φονῆας</l>
    <l>τεισόμεθ'· οὐκ ἂν ἐμοί γε μετὰ φρεσὶν ἡδὺ γένοιτο</l>
    <l>ζωέμεν, ἀλλὰ τάχιστα θανὼν φθιμένοισι μετείην.</l>
    <l>ἀλλ' ἴομεν, μὴ φθέωσι περαιωθέντες ἐκεῖνοι.’</l>
    <l>ὣς φάτο δάκρυ χέων, οἶκτος δ' ἕλε πάντας Ἀχαιούς.</l>
    <l>ἀγχίμολον δέ σφ' ἦλθε Μέδων καὶ θεῖος ἀοιδὸς</l>
    <l>ἐκ μεγάρων Ὀδυσῆος, ἐπεί σφεας ὕπνος ἀνῆκεν,</l>
    <l>ἔσταν δ' ἐν μέσσοισι· τάφος δ' ἕλεν ἄνδρα ἕκαστον.</l>
    <l>τοῖσι δὲ καὶ μετέειπε Μέδων πεπνυμένα εἰδώς·</l>
    <l>‘κέκλυτε δὴ νῦν μευ, Ἰθακήσιοι· οὐ γὰρ Ὀδυσσεὺς</l>
    <l>ἀθανάτων ἀέκητι θεῶν τάδε μήσατο ἔργα·</l>
    <l>αὐτὸς ἐγὼν εἶδον θεὸν ἄμβροτον, ὅς ῥ' Ὀδυσῆϊ</l>
    <l>ἐγγύθεν ἑστήκει καὶ Μέντορι πάντα ἐῴκει.</l>
    <l>ἀθάνατος δὲ θεὸς τοτὲ μὲν προπάροιθ' Ὀδυσῆος</l>
    <l>φαίνετο θαρσύνων, τοτὲ δὲ μνηστῆρας ὀρίνων</l>
    <l>θῦνε κατὰ μέγαρον· τοὶ δ' ἀγχιστῖνοι ἔπιπτον.’</l>
    <l>ὣς φάτο, τοὺς δ' ἄρα πάντας ὑπὸ χλωρὸν δέος ᾕρει.</l>
    <l>τοῖσι δὲ καὶ μετέειπε γέρων ἥρως Ἁλιθέρσης</l>
    <l>Μαστορίδης· ὁ γὰρ οἶος ὅρα πρόσσω καὶ ὀπίσσω·</l>
    <l>ὅ σφιν ἐῢ φρονέων ἀγορήσατο καὶ μετέειπε·</l>
    <l>‘κέκλυτε δὴ νῦν μευ, Ἰθακήσιοι, ὅττι κεν εἴπω.</l>
    <l>ὑμετέρῃ κακότητι, φίλοι, τάδε ἔργα γένοντο·</l>
    <l>οὐ γὰρ ἐμοὶ πείθεσθ', οὐ Μέντορι ποιμένι λαῶν,</l>
    <l>ὑμετέρους παῖδας καταπαυέμεν ἀφροσυνάων,</l>
    <l>οἳ μέγα ἔργον ἔρεζον ἀτασθαλίῃσι κακῇσι,</l>
    <l>κτήματα κείροντες καὶ ἀτιμάζοντες ἄκοιτιν</l>
    <l>ἀνδρὸς ἀριστῆος· τὸν δ' οὐκέτι φάντο νέεσθαι.</l>
    <l>καὶ νῦν ὧδε γένοιτο, πίθεσθέ μοι, ὡς ἀγορεύω·</l>
    <l>μὴ ἴομεν, μή πού τις ἐπίσπαστον κακὸν εὕρῃ.’</l>
    <l>ὣς ἔφαθ', οἱ δ' ἄρ' ἀνήϊξαν μεγάλῳ ἀλαλητῷ</l>
    <l>ἡμίσεων πλείους· - τοὶ δ' ἁθρόοι αὐτόθι μεῖναν· -</l>
    <l>οὐ γάρ σφιν ἅδε μῦθος ἐνὶ φρεσίν, ἀλλ' Εὐπείθει</l>
    <l>πείθοντ'· αἶψα δ' ἔπειτ' ἐπὶ τεύχεα ἐσσεύοντο.</l>
    <l>αὐτὰρ ἐπεί ῥ' ἕσσαντο περὶ χροῒ νώροπα χαλκόν,</l>
    <l>ἁθρόοι ἠγερέθοντο πρὸ ἄστεος εὐρυχόροιο.</l>
    <l>τοῖσιν δ' Εὐπείθης ἡγήσατο νηπιέῃσι·</l>
    <l>φῆ δ' ὅ γε τείσεσθαι παιδὸς φόνον, οὐδ' ἄρ' ἔμελλεν</l>
    <l>ἂψ ἀπονοστήσειν, ἀλλ' αὐτοῦ πότμον ἐφέψειν.</l>
    <l>αὐτὰρ Ἀθηναίη Ζῆνα Κρονίωνα προσηύδα·</l>
    <l>‘ὦ πάτερ ἡμέτερε Κρονίδη, ὕπατε κρειόντων,</l>
    <l>εἰπέ μοι εἰρομένῃ· τί νύ τοι νόος ἔνδοθι κεύθει;</l>
    <l>ἢ προτέρω πόλεμόν τε κακὸν καὶ φύλοπιν αἰνὴν</l>
    <l>τεύξεις, ἦ φιλότητα μετ' ἀμφοτέροισι τίθησθα;’</l>
    <l>τὴν δ' ἀπαμειβόμενος προσέφη νεφεληγερέτα Ζεύς·</l>
    <l>‘τέκνον ἐμόν, τί με ταῦτα διείρεαι ἠδὲ μεταλλᾷς;</l>
    <l>οὐ γὰρ δὴ τοῦτον μὲν ἐβούλευσας νόον αὐτή,</l>
    <l>ὡς ἦ τοι κείνους Ὀδυσεὺς ἀποτείσεται ἐλθών;</l>
    <l>ἕρξον ὅπως ἐθέλεις· ἐρέω δέ τοι ὡς ἐπέοικεν.</l>
    <l>ἐπεὶ δὴ μνηστῆρας ἐτείσατο δῖος Ὀδυσσεύς,</l>
    <l>ὅρκια πιστὰ ταμόντες ὁ μὲν βασιλευέτω αἰεί,</l>
    <l>ἡμεῖς δ' αὖ παίδων τε κασιγνήτων τε φόνοιο</l>
    <l>ἔκλησιν θέωμεν· τοὶ δ' ἀλλήλους φιλεόντων</l>
    <l>ὡς τὸ πάρος, πλοῦτος δὲ καὶ εἰρήνη ἅλις ἔστω.’</l>
    <l>ὣς εἰπὼν ὤτρυνε πάρος μεμαυῖαν Ἀθήνην,</l>
    <l>βῆ δὲ κατ' Οὐλύμποιο καρήνων ἀΐξασα.</l>
    <l>οἱ δ' ἐπεὶ οὖν σίτοιο μελίφρονος ἐξ ἔρον ἕντο,</l>
    <l>τοῖσ' ἄρα μύθων ἦρχε πολύτλας δῖος Ὀδυσσεύς·</l>
    <l>‘ἐξελθών τις ἴδοι, μὴ δὴ σχεδὸν ὦσι κιόντες.’</l>
    <l>ὣς ἔφατ'· ἐκ δ' υἱὸς Δολίου κίεν, ὡς ἐκέλευε,</l>
    <l>στῆ δ' ἄρ' ἐπ' οὐδὸν ἰών, τοὺς δὲ σχεδὸν εἴσιδε πάντας.</l>
    <l>αἶψα δ' Ὀδυσσῆα ἔπεα πτερόεντα προσηύδα·</l>
    <l>‘οἵδε δὴ ἐγγὺς ἔασ'· ἀλλ' ὁπλιζώμεθα θᾶσσον.’</l>
    <l>ὣς ἔφαθ', οἱ δ' ὤρνυντο καὶ ἐν τεύχεσσιν ἔδυνον,</l>
    <l>τέσσαρες ἀμφ' Ὀδυσῆ', ἓξ δ' υἱεῖς οἱ Δολίοιο·</l>
    <l>ἐν δ' ἄρα Λαέρτης Δολίος τ' ἐς τεύχε' ἔδυνον,</l>
    <l>καὶ πολιοί περ ἐόντες, ἀναγκαῖοι πολεμισταί.</l>
    <l>αὐτὰρ ἐπεί ῥ' ἕσσαντο περὶ χροῒ νώροπα χαλκόν,</l>
    <l>ὤϊξάν ῥα θύρας, ἐκ δ' ἤϊον, ἦρχε δ' Ὀδυσσεύς.</l>
    <l>τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη,</l>
    <l>Μέντορι εἰδομένη ἠμὲν δέμας ἠδὲ καὶ αὐδήν.</l>
    <l>τὴν μὲν ἰδὼν γήθησε πολύτλας δῖος Ὀδυσσεύς,</l>
    <l>αἶψα δὲ Τηλέμαχον προσεφώνεεν ὃν φίλον υἱόν·</l>
    <l>‘Τηλέμαχ', ἤδη μὲν τό γε εἴσεαι αὐτὸς ἐπελθών,</l>
    <l>ἀνδρῶν μαρναμένων ἵνα τε κρίνονται ἄριστοι,</l>
    <l>μή τι καταισχύνειν πατέρων γένος, οἳ τὸ πάρος περ</l>
    <l>ἀλκῇ τ' ἠνορέῃ τε κεκάσμεθα πᾶσαν ἐπ' αἶαν.’</l>
    <l>τὸν δ' αὖ Τηλέμαχος πεπνυμένος ἀντίον ηὔδα·</l>
    <l>‘ὄψεαι, αἴ κ' ἐθέλῃσθα, πάτερ φίλε, τῷδ' ἐπὶ θυμῷ</l>
    <l>οὔ τι καταισχύνοντα τεὸν γένος, ὡς ἀγορεύεις.’</l>
    <l>ὣς φάτο, Λαέρτης δ' ἐχάρη καὶ μῦθον ἔειπε·</l>
    <l>‘τίς νύ μοι ἡμέρη ἥδε, θεοὶ φίλοι; ἦ μάλα χαίρω·</l>
    <l>υἱός θ' υἱωνός τ' ἀρετῆς πέρι δῆριν ἔχουσι.’</l>
    <l>τὸν δὲ παρισταμένη προσέφη γλαυκῶπις Ἀθήνη·</l>
    <l>‘ὦ Ἀρκεισιάδη, πάντων πολὺ φίλταθ' ἑταίρων,</l>
    <l>εὐξάμενος κούρῃ γλαυκώπιδι καὶ Διὶ πατρί,</l>
    <l>αἶψα μάλ' ἀμπεπαλὼν προΐει δολιχόσκιον ἔγχος.’</l>
    <l>ὣς φάτο, καί ῥ' ἔμπνευσε μένος μέγα Παλλὰς Ἀθήνη.</l>
    <l>εὐξάμενος δ' ἄρ' ἔπειτα Διὸς κούρῃ μεγάλοιο,</l>
    <l>αἶψα μάλ' ἀμπεπαλὼν προΐει δολιχόσκιον ἔγχος</l>
    <l>καὶ βάλεν Εὐπείθεα κόρυθος διὰ χαλκοπαρῄου.</l>
    <l>ἡ δ' οὐκ ἔγχος ἔρυτο, διαπρὸ δὲ εἴσατο χαλκός·</l>
    <l>δούπησεν δὲ πεσών, ἀράβησε δὲ τεύχε' ἐπ' αὐτῷ.</l>
    <l>ἐν δ' ἔπεσον προμάχοισ' Ὀδυσεὺς καὶ φαίδιμος υἱός,</l>
    <l>τύπτον δὲ ξίφεσίν τε καὶ ἔγχεσιν ἀμφιγύοισι.</l>
    <l>καί νύ κε δὴ πάντας ὄλεσαν καὶ θῆκαν ἀνόστους,</l>
    <l>εἰ μὴ Ἀθηναίη, κούρη Διὸς αἰγιόχοιο,</l>
    <l>ἤϋσεν φωνῇ, κατὰ δ' ἔσχεθε λαὸν ἅπαντα·</l>
    <l>‘ἴσχεσθε πτολέμου, Ἰθακήσιοι, ἀργαλέοιο,</l>
    <l>ὥς κεν ἀναιμωτί γε διακρινθῆτε τάχιστα.’</l>
    <l>ὣς φάτ' Ἀθηναίη, τοὺς δὲ χλωρὸν δέος εἷλε·</l>
    <l>τῶν δ' ἄρα δεισάντων ἐκ χειρῶν ἔπτατο τεύχεα,</l>
    <l>πάντα δ' ἐπὶ χθονὶ πῖπτε, θεᾶς ὄπα φωνησάσης·</l>
    <l>πρὸς δὲ πόλιν τρωπῶντο λιλαιόμενοι βιότοιο.</l>
    <l>σμερδαλέον δ' ἐβόησε πολύτλας δῖος Ὀδυσσεύς,</l>
    <l>οἴμησεν δὲ ἀλεὶς ὥς τ' αἰετὸς ὑψιπετήεις.</l>
    <l>καὶ τότε δὴ Κρονίδης ἀφίει ψολόεντα κεραυνόν,</l>
    <l>κὰδ δ' ἔπεσε πρόσθε γλαυκώπιδος ὀβριμοπάτρης.</l>
    <l>δὴ τότ' Ὀδυσσῆα προσέφη γλαυκῶπις Ἀθήνη·</l>
    <l>‘διογενὲς Λαερτιάδη, πολυμήχαν' Ὀδυσσεῦ,</l>
    <l>ἴσχεο, παῦε δὲ νεῖκος ὁμοιΐου πτολέμοιο,</l>
    <l>μή πώς τοι Κρονίδης κεχολώσεται εὐρύοπα Ζεύς.’</l>
    <l>ὣς φάτ' Ἀθηναίη, ὁ δ' ἐπείθετο, χαῖρε δὲ θυμῷ.</l>
    <l>ὅρκια δ' αὖ κατόπισθε μετ' ἀμφοτέροισιν ἔθηκε</l>
    <l>Παλλὰς Ἀθηναίη, κούρη Διὸς αἰγιόχοιο,</l>
    <l>Μέντορι εἰδομένη ἠμὲν δέμας ἠδὲ καὶ αὐδήν.</l>
  </verse>
</root>
