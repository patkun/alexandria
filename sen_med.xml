<?xml version="1.0" encoding="UTF-8"?>
<root>
  <metadata>
    <meta name="title" content="Senecae Medea"/>
    <meta name="creator" content="Lucius Annaeus Seneca"/>
    <meta name="language" content="la"/>
    <meta name="identifier" content="senmed9079392"/>
    <meta name="rights" content="Public Domain"/>
  </metadata>
  <chapter label="Liber Primus">Medea</chapter>
<verse>
<speaker>Medea</speaker>
<l>Di coniugales tuque genialis tori,</l>
<l>Lucina, custos quaeque domituram freta</l>
<l>Tiphyn novam frenare docuisti ratem,</l>
<l>et tu, profundi saeve dominator maris,</l>
<l>clarumque Titan dividens orbi diem,</l>
<l>tacitisque praebens conscium sacris iubar</l>
<l>Hecate triformis, quosque iuravit mihi</l>
<l>deos Iason, quosque Medeae magis</l>
<l>fas est precari: noctis aeternae chaos,</l>
<l>aversa superis regna manesque impios</l>
<l>dominumque regni tristis et dominam fide</l>
<l>meliore raptam, voce non fausta precor,</l>
<l>nunc, nunc adeste, sceleris ultrices deae,</l>
<l>crinem solutis squalidae serpentibus,</l>
<l>atram cruentis manibus amplexae facem,</l>
<l>adeste, thalamis horridae quondam meis</l>
<l>quales stetistis: coniugi letum novae</l>
<l>letumque socero et regiae stirpi date,</l>
<l>date peius aliud, quod precer sponso malum:</l>
<l>vivat, per urbes erret ignotas egens</l>
<l>exul pavens invisus incerti laris,</l>
<l>iam notus hospes limen alienum expetat,</l>
<l>me coniugem optet quoque non aliud queam</l>
<l>peius precari, liberos similes patri "</l>
<l>similesque matri, parta iam, parta ultio est:</l>
<l>peperi, querelas verbaque in cassum sero?</l>
<l>non ibo in hostes? manibus excutiam faces</l>
<l>caeloque lucem, spectat hoc nostri sator</l>
<l>Sol generis, et spectatur, et curru insidens</l>
<l>per solita puri spatia decurrit poli?</l>
<l>non redit in ortus et remetitur diem?</l>
<l>da, da per auras curribus patriis vehi,</l>
<l>committe habenas, genitor, et flagrantibus</l>
<l>ignifera loris tribue moderari iuga:</l>
<l>gemino Corinthos litore opponens moras</l>
<l>cremata flammis maria committat duo.</l>
<l>hoc restat unum, pronubam thalamo feram</l>
<l>ut ipsa pinum postque sacrificas preces</l>
<l>caedam dicatis victimas altaribus,</l>
<l>per viscera ipsa quaere supplicio viam,</l>
<l>si vivis, anime, si quid antiqui tibi</l>
<l>remanet vigoris; pelle femineos metus</l>
<l>et inhospitalem Caucasum mente indue,</l>
<l>quodcumque vidit Pontus aut Phasis nefas,</l>
<l>videbit Isthmos. effera ignota horrida,</l>
<l>tremenda caelo pariter ac terris mala</l>
<l>mens intus agitat: vulnera et caedem et vagum</l>
<l>funus per artus— levia memoravi nimis:</l>
<l>haec virgo feci; gravior exurgat dolor:</l>
<l>maiora iam me scelera post partus decent.</l>
<l>accingere ira teque in exitium para</l>
<l>furore toto. paria narrentur tua</l>
<l>repudia thalamis: quo virum linques modo?</l>
<l>hoc quo secuta es. rumpe iam segnes moras:</l>
<l>quae scelere parta est, scelere linquenda est domus.</l>
<speaker>Chorus</speaker>
<l>Ad regum thalamos numine prospero</l>
<l>qui caelum superi quique regnat fretum</l>
<l>assint cum populis rite faventibus,</l>
<l>primum sceptriferis colla Tonantibus</l>
<l>taurus celsa ferat tergore candido;</l>
<l>Latinam nivei femina corporis</l>
<l>intemptata iugo placet et asperi</l>
<l>Martis sanguineas quae cohibet manus,</l>
<l>quae dat belligeris foedera gentibus</l>
<l>et cornu retinet divite copiam,</l>
<l>donetur tenera mitior hostia,</l>
<l>et tu, qui facibus legitimis ades,</l>
<l>noctem discutiens auspice dextera</l>
<l>huc incede gradu marcidus ebrio,</l>
<l>praecingens roseo tempora vinculo.</l>
<l>et tu quae, gemini praevia temporis,</l>
<l>tarde, stella, redis semper amantibus:</l>
<l>te matres, avide te cupiunt nurus</l>
<l>quamprimum radios spargere lucidos.</l>
<l>Vincit virgineus decor</l>
<l>longe Cecropias nurus,</l>
<l>et quas Taygeti iugis</l>
<l>exercet iuvenum modo</l>
<l>muris quod caret oppidum,</l>
<l>et quas Aonius latex</l>
<l>Alpheosque sacer lavat.</l>
<l>Si forma velit aspici,</l>
<l>cedent Aesonio duci</l>
<l>proles fulminis improbi</l>
<l>aptat qui iuga tigribus.</l>
<l>nec non, qui tripodas movet,</l>
<l>frater virginis asperae,</l>
<l>cedet Castore cum suo</l>
<l>Pollux caestibus aptior.</l>
<l>sic, sic, caelicolae, precor,</l>
<l>vincat femina coniuges,</l>
<l>vir longe superet viros.</l>
<l>Haec cum femineo .constitit in choro,</l>
<l>unius facies praenitet omnibus.</l>
<l>sic cum sole perit sidereus decor,</l>
<l>et densi latitant Pleiadum greges</l>
<l>cum Phoebe solidum lumine non suo</l>
<l>orbem circuitis cornibus alligat.</l>
<l>ostro sic niveus puniceo color</l>
<l>perfusus rubuit, sic nitidum iubar</l>
<l>pastor luce nova roscidus aspicit.</l>
<l>ereptus thalamis Phasidis horridi,</l>
<l>effrenae solitus pectora coniugis</l>
<l>invita trepidus prendere dextera,</l>
<l>felix Aeoliam corripe virginem .</l>
<l>nunc primum soceris, sponse, volentibus.</l>
<l>concesso, iuvenes, ludite iurgio,</l>
<l>hinc illinc, iuvenes, mittite carmina:</l>
<l>rara est in dominos iusta licentia.</l>
<l>Candida thyrsigeri proles generosa Lyaei,</l>
<l>multifidam iam tempus erat succendere pinum:</l>
<l>excute sollemnem digitis marcentibus ignem.</l>
<l>festa dicax fundat convicia fescenninus.</l>
<l>solvat turba iocos— tacitis eat illa tenebris,</l>
<l>si qua peregrino nubit fugitiva marito.</l>
<speaker>Medea Nvtrix</speaker>
<l>Occidimus, aures pepulit hymenaeus meas.</l>
<l>vix ipsa tantum, vix adnue credo malum,</l>
<l>hoc facere Iason potuit, erepto patre</l>
<l>patria atque regno sedibus solam exteris</l>
<l>deserere durus? merita contempsit mea</l>
<l>qui scelere flammas viderat vinci et mare?</l>
<l>adeone credit omne consumptum nefas?</l>
<l>incerta vaecors mente vaesana feror</l>
<l>partes in omnes; unde me ulcisci queam?</l>
<l>utinam esset illi frater! est coniunx: in hanc</l>
<l>ferrum exigatur. hoc meis satis est malis?</l>
<l>si quod Pelasgae, si quod urbes barbarae</l>
<l>novere facinus quod tuae ignorent manus,</l>
<l>nunc est parandum. scelera te hortentur tua</l>
<l>et cuncta redeant f inclitum regni decus</l>
<l>raptum et nefandae virginis parvus comes</l>
<l>divisus ense, funus ingestum. patri</l>
<l>sparsum que ponto corpus et Peliae senis</l>
<l>decocta aeno membra: funestum impie</l>
<l>quam saepe fudi sanguinem, et nullum scelus</l>
<l>irata feci: suasit infelix amor.</l>
<l>Quid tamen Iason potuit, alieni arbitri</l>
<l>iurisque factus? debuit ferro obvium</l>
<l>offerre pectus— melius, a melius, dolor</l>
<l>furiose, loquere, si potest, vivat meus,</l>
<l>ut fuit, Iason; si minus, vivat tamen</l>
<l>memorque nostri muneris parcat mihi.</l>
<l>culpa est Creontis tota, qui sceptro impotens</l>
<l>coniugia solvit quique genetricem abstrahit</l>
<l>gnatis et arto pignore astrictam fidem</l>
<l>dirimit: petatur solus hic, poenas luat</l>
<l>quas debet, alto cinere cumulabo domum;</l>
<l>videbit atrum verticem flammis agi</l>
<l>Malea longas navibus flectens moras.</l>
<speaker>Nvtr.</speaker>
<l>Sile, obsecro, questusque secreto abditos</l>
<l>manda dolori, gravia quisquis vulnera</l>
<l>patiente et aequo mutus animo pertulit,</l>
<l>referre potuit: ira quae tegitur nocet;</l>
<l>professa perdunt odia vindictae locum.</l>
<speaker>Med.</speaker>
<l>Levis est dolor qui capere consilium potest</l>
<l>et clepere sese: magna non latitant mala.</l>
<l>libet ire contra,</l>
<speaker>Nvtr.</speaker>
<l>Siste furialem impetum,</l>
<l>alumna: vix te tacita defendit quies.</l>
<speaker>Med.</speaker>
<l>Fortuna fortes metuit, ignavos premit.</l>
<speaker>Nvtr.</speaker>
<l>Tunc est probanda, si locum virtus habet.</l>
<speaker>Med.</speaker>
<l>Numquam potest non esse virtuti locus.</l>
<speaker>Nvtr.</speaker>
<l>Spes nulla rebus monstrat adflictis viam.</l>
<speaker>Med.</speaker>
<l>Qui nil potest sperare, desperet nihil.</l>
<speaker>Nvtr.</speaker>
<l>Abiere Colchi, coniugis nulla est fides</l>
<l>nihilque superest opibus e tantis tibi.</l>
<speaker>Med.</speaker>
<l>Medea superest, hic mare et terras vides</l>
<l>ferrumque et ignes et deos et fulmina.</l>
<speaker>Nvtr.</speaker>
<l>Rex est timendus,</l>
<speaker>Med.</speaker>
<l>Rex meus fuerat pater.</l>
<speaker>Nvtr.</speaker>
<l>Non metuis arma?</l>
<speaker>Med.</speaker>
<l>Sint licet terra edita.</l>
<speaker>Nvtr.</speaker>
<l>Moriere, MED. Cupio. NVTR. Profuge.</l>
<speaker>Med.</speaker>
<l>Paenituit fugae.</l>
<speaker>Nvtr.</speaker>
<l>Medea— MED. Fiam. NVTR. Mater es.</l>
<speaker>Med.</speaker>
<L>Cui</L>
<l>sim vides.</l>
<speaker>Nvtr.</speaker>
<l>Profugere dubitas?</l>
<speaker>Med.</speaker>
<l>Fugiam, ut ulciscar</l>
<l>prius.</l>
<speaker>Nvtr.</speaker>
<l>Vindex sequetur,</l>
<speaker>Med.</speaker>
<l>Forsan inveniam moras.</l>
<speaker>Nvtr.</speaker>
<l>Compesce verba, parce iam, demens, minis</l>
<l>animosque minue: tempori aptari decet.</l>
<speaker>Med.</speaker>
<l>Fortuna opes auferre, non animum potest,</l>
<l>sed cuius ictu regius cardo strepit?</l>
<l>ipse' est Pelasgo tumidus imperio Creo.</l>
<speaker>Creo Medea</speaker>
<l>Medea, Colchi noxium Aeetae genus,</l>
<l>nondum meis exportat e regnis pedem?</l>
<l>molitur aliquid: nota fraus, nota est manus,</l>
<l>cui parcet illa quemve securum sinet?</l>
<l>abolere propere pessimam ferro luem</l>
<l>equidem parabam: precibus evicit gener,</l>
<l>concessa vita est, liberet fines metu</l>
<l>abeatque tuta. fert gradum contra ferox</l>
<l>minaxque nostros propius affatus petit,</l>
<l>arcete, famuli, tactu et accessu procul,</l>
<l>iubete sileat. regium imperium pati</l>
<l>aliquando discat, vade veloci fuga</l>
<l>monstrumque saevum horribile iamdudum avehe.</l>
<speaker>Med.</speaker>
<l>Quod crimen aut quae culpa multatur fuga?</l>
<speaker>Cr.</speaker>
<l>Quae causa pellat, innocens mulier rogat.</l>
<speaker>Med.</speaker>
<l>Si iudicas, cognosce, si regnas, iube.</l>
<speaker>Cr.</speaker>
<l>Aequum atque iniquum regis imperium feras.</l>
<speaker>Med.</speaker>
<l>Iniqua numquam regna perpetuo manent.</l>
<speaker>Cr.</speaker>
<l>I, querere Colchis,</l>
<speaker>Med.</speaker>
<l>Redeo: qui advexit, ferat.</l>
<speaker>Cr.</speaker>
<l>Vox constitute sera decreto venit.</l>
<speaker>Med.</speaker>
<l>Qui statuit aliquid parte inaudita altera,</l>
<l>aequum licet statuerit, haud aequus fuit.</l>
<l>C R. Auditus a te Pelia supplicium tulit?</l>
<l>sed fare, causae detur egregiae locus.</l>
<speaker>Med.</speaker>
<l>Difficile quam sit animum ab ira flectere</l>
<l>iam concitatum quamque regale hoc putet</l>
<l>sceptris superbas quisquis admovit manus,</l>
<l>qua coepit ire, regia didici mea.</l>
<l>quamvis enim sim clade miseranda obruta,</l>
<l>expulsa supplex sola deserta, undique</l>
<l>adflicta, quondam nobili falsi patre</l>
<l>avoque clarum Sole deduxi genus.</l>
<l>quodcumque placidis flexibus Phasis rigat</l>
<l>Pontusque quicquid Scythicus a tergo videt,</l>
<l>palustribus qua maria dulcescunt aquis,</l>
<l>armata peltis quicquid exterret cohors</l>
<l>inclusa ripis vidua Thermodontiis,</l>
<l>hoc omne noster genitor imperio regit.</l>
<l>generosa, felix, decore regali potens</l>
<l>fulsi: petebant tunc meos thalamos proci,</l>
<l>qui nunc petuntur. rapida fortuna ac levis</l>
<l>praecepsque regno eripuit, exilio dedit.</l>
<l>confide regnis, cum levis magnas opes</l>
<l>huc ferat et illuc casus— hoc reges habent</l>
<l>magnificum et ingens, nulla quod rapiat dies:</l>
<l>prodesse miseris, supplices fido lare</l>
<l>protegere, solum hoc Colchico regno extuli,</l>
<l>decus illud ingens Graeciae et florem inclitum,</l>
<l>praesidia Achivae gentis et prolem deum,</l>
<l>servasse memet, munus est Orpheus meum,</l>
<l>qui saxa cantu mulcet et silvas trahit,</l>
<l>geminum que numen Castor et Pollux meum est</l>
<l>satique Borea quique trans Pontum quoque</l>
<l>summota Lynceus lumine inmisso videt,</l>
<l>omnesque Minyae: nam ducem taceo ducum,</l>
<l>pro quo nihil debetur: hunc nulli imputo;</l>
<l>vobis revexi ceteros, unum mihi.</l>
<l>incesse nunc et cuncta flagitia ingere.</l>
<l>fatebor: obici crimen hoc solum potest,</l>
<l>Argo reversa, virgini placeat pudor</l>
<l>paterque placeat: tota cum ducibus ruet</l>
<l>Pelasga tellus, hic tuus primum gener</l>
<l>tauri ferocis ore flammanti occidet.</l>
<l>fortuna causam quae volet nostram premat,</l>
<l>non paenitet servasse tot regum decus.</l>
<l>quodcumque culpa praemium ex omni tuli,</l>
<l>hoc est penes te. si placet, damna ream;</l>
<l>sed redde crimen, sum nocens, fateor, Creo:</l>
<l>talem sciebas esse, cum genua attigi</l>
<l>fidemque supplex praesidis dextrae peti;</l>
<l>terra hac miseriis angulum ac sedem rogo</l>
<l>latebrasque viles: urbe si pelli placet,</l>
<l>detur remotus aliquis in regnis locus.</l>
<speaker>Cr.</speaker>
<l>Non esse me qui sceptra violentus geram</l>
<l>nec qui superbo miserias calcem pede,</l>
<l>testatus equidem videor haud clare parum</l>
<l>generum exulem legendo et adflictum et gravi</l>
<l>terrore pavidum, quippe quem poenae expetit</l>
<l>letoque Acastus regna Thessalica optinens.</l>
<l>senio trementem debili atque aevo gravem</l>
<l>patrem peremptum queritur et caesi senis</l>
<l>discissa membra, cum dolo captae tuo</l>
<l>piae sorores impium auderent nefas.</l>
<l>potest Iason, si tuam causam amoves,</l>
<l>suam tueri: nullus innocuum cruor</l>
<l>contaminavit, afuit ferro manus</l>
<l>proculque vestro purus a coetu stetit.</l>
<l>tu, tu malorum machinatrix facinorum,</l>
<l>cui feminae nequitia ad audenda omnia,</l>
<l>robur virile est, nulla famae memoria,</l>
<l>egredere, purga regna, letales simul</l>
<l>tecum aufer herbas, libera cives metu,</l>
<l>alia sedens tellure sollicita deos.</l>
<speaker>Med.</speaker>
<l>Profugere cogis? redde fugienti ratem</l>
<l>vel redde comitem— fugere cur solam iubes?</l>
<l>non sola veni. bella si metuis pati,</l>
<l>utrumque regno pelle, cur sontes duos</l>
<l>distinguis? illi Pelia, non nobis iacet;</l>
<l>fugam, rapinas adice, desertum patrem</l>
<l>lacerum que fratrem, quicquid etiam nunc novas</l>
<l>docet maritus coniuges, non est meum:</l>
<l>totiens nocens sum facta, sed numquam mihi.</l>
<speaker>Cr.</speaker>
<l>Iam exisse decuit, quid seris fando moras?</l>
<speaker>Med.</speaker>
<l>Supplex recedens illud extremum precor,</l>
<l>ne culpa natos matris insontes trahat.</l>
<speaker>Cr.</speaker>
<l>Vade: hos paterno ut genitor excipiam sinu.</l>
<speaker>Med.</speaker>
<l>Per ego auspicatos regii thalami toros,</l>
<l>per spes futuras perque regnorum status,</l>
<l>Fortuna varia dubia quos agitat vice,</l>
<l>precor, brevem largire fugienti moram,</l>
<l>dum extrema natis mater infigo oscula,</l>
<l>fortasse moriens.</l>
<speaker>Cr.</speaker>
<l>Fraudibus tempus petis.</l>
<speaker>Med.</speaker>
<l>Quae fraus timeri tempore exiguo potest?</l>
<speaker>Cr.</speaker>
<l>Nullum ad nocendum tempus angustum est malis.</l>
<speaker>Med.</speaker>
<l>Parumne miserae temporis lacrimis negas?</l>
<speaker>Cr.</speaker>
<l>Etsi repugnat precibus infixus timor,</l>
<l>unus parando dabitur exilio dies.</l>
<speaker>Med.</speaker>
<l>Nimis est, recidas aliquid ex isto licet:</l>
<l>et ipsa propero.</l>
<speaker>Cr.</speaker>
<l>Capite supplicium lues,</l>
<l>clarum priusquam Phoebus attollat diem</l>
<l>nisi cedis Isthmo. sacra me thalami vocant,</l>
<l>vocat precari festus Hymenaeo dies.</l>
<speaker>Chorus</speaker>
<l>Audax nimium qui freta primus</l>
<l>rate tam fragili perfida rupit</l>
<l>terrasque suas posterga videns</l>
<l>animam levibus credidit auris,</l>
<l>dubioque secans aequora cursu</l>
<l>potuit tenui fidere ligno</l>
<l>inter vitae mortisque vias</l>
<l>nimium gracili limite ducto.</l>
<l>Candida nostri saecula patres</l>
<l>videre, procul fraude remota.</l>
<l>sua quisque piger litora tangens</l>
<l>patrioque senex factus in arvo,</l>
<l>parvo dives, nisi quas tulerat</l>
<l>natale solum, non norat opes:</l>
<l>nondum quisquam sidera norat.</l>
<l>stellisque quibus pingitur aether</l>
<l>non erat usus. nondum pluvias</l>
<l>Hyadas poterat vitare ratis.</l>
<l>non Oleniae lumina caprae,</l>
<l>nec quae sequitur flectitque senex</l>
<l>Attica tardus plaustra Bootes,</l>
<l>nondum Boreas,</l>
<l>nondum Zephyrus nomen habebant.</l>
<l>Ausus Tiphys pandere vasto</l>
<l>carbasa ponto</l>
<l>legesque novas scribere ventis:</l>
<l>nunc lina sinu tendere toto,</l>
<l>nunc prolato pede transversos</l>
<l>captare notos, nunc antemnas</l>
<l>medio tutas ponere malo,</l>
<l>nunc in summo religare loco,</l>
<l>cum iam totos avidus nimium</l>
<l>navita flatus optat et alto</l>
<l>rubicunda tremunt sipara velo.</l>
<l>b«ne dissaepti foedera mundi</l>
<l>traxit in unum Thessala pinus</l>
<l>iussitque pati verbera pontum,</l>
<l>partemque metus fieri nostri</l>
<l>mare sepositum.</l>
<l>dedit illa graves improba poenas</l>
<l>per tam longos ducta timores,</l>
<l>cum duo montes, claustra profundi,</l>
<l>hinc atque illinc subito impulsu</l>
<l>velut aetherio gemerent sonitu,</l>
<l>nubesque ipsas</l>
<l>mare deprensum spargeret austris.</l>
<l>palluit audax Tiphys et omnes</l>
<l>labente manu misit habenas,</l>
<l>Orpbeus tacuit torpente lyra</l>
<l>ipsaque vocem perdidit Argo.</l>
<l>quid cum Siculi virgo Pelori,</l>
<l>rabidos utero succincta canes,</l>
<l>omnis pariter solvit hiatus? '</l>
<l>quis non totos horruit artus</l>
<l>totiens uno latrante malo?</l>
<l>quid cum Ausonium dirae pestes</l>
<l>voce canora mare mulcerent.</l>
<l>cum Pieria resonans cithara</l>
<L>Thracius Orpheus</L>
<l>solitam cantu retinere rates</l>
<l>paene coegit Sirena sequi?</l>
<l>quod fuit huius pretium cursus?</l>
<l>aurea pellis</l>
<l>maiusque mari Medea malum,</l>
<l>merces prima digna carina.</l>
<l>Nunc iam cessit pontus et omnes</l>
<l>patitur leges: non Palladia</l>
<l>compacta manu regum referens</l>
<l>inclita remos quaeritur Argo—</l>
<l>quaelibet altum cumba pererrat;</l>
<l>terminus omnis motus et urbes</l>
<l>muros terra posuere nova,</l>
<l>nil qua fuerat sede reliquit</l>
<l>pervius orbis:</l>
<l>Indus gelidum potat Araxen,</l>
<l>Albin Persae Rhenumque bibunt.</l>
<l>venient annis saecula seris,</l>
<l>quibus Oceanus vincula rerum</l>
<l>laxet et ingens pateat tellus</l>
<l>Tethysque novos detegat orbes</l>
<l>nec sit terris ultima Thule.</l>
<L>Nvtrix Medea</L>
<l>Alumna, celerem quo rapis tectis pedem?</l>
<l>resiste et iras comprime ac retine impetum.</l>
<l>Incerta qualis entheos gressus tulit</l>
<l>cum iam recepto maenas insanit deo</l>
<l>Pindi nivalis vertice aut Nysae iugis,</l>
<l>talis recursat huc et huc motu effero,</l>
<l>furoris ore signa lymphati gerens,</l>
<l>flammata facies spiritum ex alto citat,</l>
<l>proclamat, oculos uberi fletu rigat,</l>
<l>renidet: omnis specimen affectus capit,</l>
<l>quo pondus animi vergat, ubi ponat minas,</l>
<l>haeret: minatur aestuat queritur gemit.</l>
<l>ubi se iste fluctus franget? exundat furor.</l>
<l>non facile secum versat aut medium scelus;</l>
<l>se vincet: irae novimus veteris notas,</l>
<l>magnum aliquid instat, efferum immane impium:</l>
<l>vultum furoris cerno, di fallant metum!</l>
<speaker>Med.</speaker>
<l>Si quaeris odio, misera, quem statuas modum :</l>
<l>imitare amorem, regias egone ut faces</l>
<l>inulta patiar? segnis hic ibit dies,</l>
<l>tanto petitus ambitu, tanto datus?</l>
<l>dum terra caelum media libratum feret</l>
<l>nitidusque certas mundus evolvet vices</l>
<l>numerosque harenis derit et solem dies,</l>
<l>noctem sequentur astra, dum siccas polus</l>
<l>versabit Arctos, flumina in pontum cadent.</l>
<l>numquam meus cessabit in poenas furor</l>
<l>crescetque semper, quae ferarum immanitas,</l>
<l>quae Scylla, quae Charybdis Ausonium mare</l>
<l>Siculumque sorbens quaeve anhelantem premens</l>
<l>Titana tantis Aetna fervebit minis?</l>
<l>non rapidus amnis, non procellosum mare</l>
<l>Pontusve coro saevus aut vis ignium</l>
<l>adiuta flatu possit inhibere impetum</l>
<l>irasque nostras: sternam et evertam omnia.</l>
<l>Timuit Creontem ac bella Thessalici ducis?</l>
<l>amor timere neminem verus potest,</l>
<l>sed cesserit coactus et dederit manus:</l>
<l>adire certe et coniugem extremo alioqui</l>
<l>sermone potuit— hoc quoque extimuit ferox;</l>
<l>laxare certe tempus immitis fugae</l>
<l>genero licebat— liberis unus dies</l>
<l>datus est duobus, non queror tempus breve:</l>
<l>multum patebit. faciet hic faciet dies</l>
<l>quod nullus umquam taceat— invadam deos</l>
<l>et cuncta quatiam.</l>
<speaker>Nvtr.</speaker>
<l>Recipe turbatum malis.</l>
<l>era, pectus, animum mitiga.</l>
<speaker>Med.</speaker>
<l>Sola est quies,</l>
<l>mecum ruina cuncta si video obruta:</l>
<l>mecum omnia abeant. trahere, cum pereas, libet.</l>
<speaker>Nvtr.</speaker>
<l>Quam multa sint timenda, si perstas, vide:</l>
<l>nemo potentes aggredi tutus potest.</l>
<L>Iason Medea</L>
<l>O dura fata semper et sortem asperam,</l>
<l>cum saevit et cum parcit ex aequo malam!</l>
<l>remedia quotiens invenit nobis deus</l>
<l>periculis peiora: si vellem fidem</l>
<l>praestare meritis coniugis, leto fuit</l>
<l>caput offerendum; si mori nollem, fide</l>
<l>misero carendum, non timor vicit fidem,</l>
<l>sed trepida pietas: quippe sequeretur necem</l>
<l>proles parentum, sancta si caelum incolis</l>
<l>Iustitia, numen invoco ac testor tuum:</l>
<l>nati patrem vicere. quin ipsam quoque,</l>
<l>etsi ferox est corde nec patiens iugi,</l>
<l>consulere natis malle quam thalamis reor.</l>
<l>constituit animus precibus iratam aggredi.</l>
<l>atque ecce, viso memet exiluit, furit,</l>
<l>fert odia prae se: totus in vultu est dolor.</l>
<speaker>Med.</speaker>
<l>Fugimus, Iason: fugimus— hoc non est novum,</l>
<l>mutare sedes; causa fugiendi nova est:</l>
<l>pro te solebam fugere, discedo exeo,</l>
<l>penatibus profugere quam cogis tuis:</l>
<l>at quo remittas? Phasin et Colchos petam</l>
<l>patriumque regnum quaeque fraternus cruor</l>
<l>perfudit arva? quas peti terras iubes?</l>
<l>quae maria monstras? Pontici fauces freti</l>
<l>per quas revexi nobilem regum manum 455</l>
<l>adulterum secuta per Symplegadas?</l>
<l>parvamne lolcon, Thessala an Tempe petam?</l>
<l>quascumque aperui tibi vias, clausi mihi—</l>
<l>quo me remittis? exuli exilium imperas</l>
<l>nec das. eatur. regius iussit gener:</l>
<l>nihil recuso, dira supplicia ingere:</l>
<l>merui cruentis paelicem poenis premat</l>
<l>regalis ira, vinculis oneret manus</l>
<l>clausamque saxo noctis aeternae obruat:</l>
<l>minora meritis patiar— ingratum caput,</l>
<l>revolvat animus igneos tauri halitus</l>
<l>[interque saevos gentis indomitae metus</l>
<l>armifero in arvo flanimeum Aeetae pecus,]</l>
<l>hostisque subiti tela, cum iussu meo</l>
<l>terrigena miles mutua caede occidit;</l>
<l>adice expetita spolia Phrixei arietis</l>
<l>somnoque iussum lumina ignoto dare</l>
<l>insomne monstrum, traditum fratrem neci</l>
<l>et scelere in uno non semel factum scelus,</l>
<l>ausasqne natas fraude deceptas mea</l>
<l>secare membra non revicturi senis:</l>
<l>per spes tuorum liberum et certum larem,</l>
<l>per victa monstra, per manus, pro te quibus</l>
<l>numquam peperci, perque prseteritos metus,</l>
<l>per caelum et undas, coniugi testes mei,</l>
<l>miserere, redde supplici felix vicem.</l>
<l>aliena quaerens regna deserni mea:</l>
<l>ex opibus illis, quas procul raptas Scythae</l>
<l>usque a perustis Indiae populis agunt,</l>
<l>quas quia referta vix domus gaza capit,</l>
<l>ornamus auro nemora, nil exul tuli</l>
<l>nisi fratris artus: hos quoque impendi tibi;</l>
<l>tibi patria cessit, tibi pater, frater, pudor—</l>
<l>hac dote nupsi. redde fugienti sua.</l>
<speaker>Ias.</speaker>
<l>Perimere cum te vellet infestus Creo,</l>
<l>lacrimis meis evictus exilium dedit.</l>
<speaker>Med.</speaker>
<l>Poenam putabam: munus ut video est fuga.</l>
<speaker>Ias.</speaker>
<l>Dum licet abire, profuge teque hinc eripe:</l>
<l>gravis ira regum est semper,</l>
<speaker>Med.</speaker>
<l>Hoc suades mihi,</l>
<l>praestas Creusae: paelicem invisam amoves.</l>
<speaker>Ias.</speaker>
<l>Medea amores obicit?</l>
<speaker>Med.</speaker>
<l>Et caedem et dolos.</l>
<speaker>Ias.</speaker>
<l>Obicere tandem quod potes crimen mihi?</l>
<speaker>Med.</speaker>
<l>Quodcumque feci.</l>
<speaker>Ias.</speaker>
<l>Restat hoc unum insuper,</l>
<l>tuis ut etiam sceleribus fiam nocens.</l>
<speaker>Med.</speaker>
<l>Tua illa, tua sunt illa: cui prodest scelus</l>
<l>is fecit— omnes coniugem infamem arguant,</l>
<l>solus tuere, solus insontem voca:</l>
<l>tibi innocens sit quisquis est pro te nocens.</l>
<speaker>Ias.</speaker>
<l>Ingrata vita est cuius acceptae pudet.</l>
<speaker>Med.</speaker>
<l>Retineuda non est cuius acceptae pudet.</l>
<speaker>Ias.</speaker>
<l>Quin potius ira concitum pectus doma,</l>
<l>placare natis.</l>
<speaker>Med.</speaker>
<l>Abdico eiuro abnuo—</l>
<l>meis Creusa liberis fratres dabit?</l>
<speaker>Ias.</speaker>
<l>Regina natis exulum, afflictis potens.</l>
<speaker>Med.</speaker>
<l>Ne veniat umquam tam malus miseris dies,</l>
<l>qui prole foeda misceat prolem inclitam.</l>
<l>[Phoebi nepotes Sisyphi nepotibus]</l>
<speaker>Ias.</speaker>
<l>Quid, misera, meque teque in exitium trahis?</l>
<l>abscede quaeso,</l>
<speaker>Med.</speaker>
<l>Supplicem audivit Creo.</l>
<speaker>Ias.</speaker>
<l>Quid facere possim, loquere,</l>
<speaker>Med.</speaker>
<l>Pro me? vel.</l>
<l>scelus.</l>
<speaker>Ias.</speaker>
<l>Hinc rex et illinc—</l>
<speaker>Med.</speaker>
<l>Est (et hic maior metus)</l>
<l>Medea, nos † confligere, certemus sine,</l>
<l>sit pretium Iason.</l>
<speaker>Ias.</speaker>
<l>Cedo defessus malis.</l>
<l>et ipsa casus saepe iam expertos time.</l>
<speaker>Med.</speaker>
<l>Fortuna semper omnis infra me stetit.</l>
<speaker>Ias.</speaker>
<l>Acastus instat,</l>
<speaker>Med.</speaker>
<l>Propior est hostis Creo:</l>
<l>utrumque profuge. non ut in socerum manus</l>
<l>armes nec ut te caede cognata inquines</l>
<l>Medea cogit: innocens mecum fuge.</l>
<speaker>Ias.</speaker>
<l>Et quis resistet, gemina si bella ingruant,</l>
<l>Creo atque Acastus arma si iungant sua?</l>
<speaker>Med.</speaker>
<l>His adice Colchos, adice et Aeeten ducem,</l>
<l>Scythas Pelasgis iunge: demersos dabo.</l>
<speaker>Ias.</speaker>
<l>Alta extimesco sceptra,</l>
<speaker>Med.</speaker>
<l>Ne cupias vide.</l>
<speaker>Ias.</speaker>
<l>Suspecta ne sint, longa colloquia amputa.</l>
<speaker>Med.</speaker>
<l>Nunc summe toto Iuppiter caelo tona,</l>
<l>intende dextram, vindices flammas para</l>
<l>omnemque ruptis nubibus mundum quate.</l>
<l>nec deligenti tela librentur manu</l>
<l>rei me vel istum: quisquis e nobis cadet</l>
<l>nocens peribit, non potest in nos tuum</l>
<l>errare fulmen,</l>
<speaker>Ias.</speaker>
<l>Sana meditari incipe</l>
<l>et placida fare, si quod ex soceri domo</l>
<l>potest fugam levare solamen, pete.</l>
<speaker>Med.</speaker>
<l>Contemnere animus regias, ut scis, opes</l>
<l>potest soletque; liberos tantum fugae</l>
<l>habere comites liceat in quorum' sinu</l>
<l>lacrimas profundam. te novi nati manent.</l>
<speaker>Ias.</speaker>
<l>.Parere precibus cupere me fateor tuis;</l>
<l>pietas vetat: namque istud ut possim pati,</l>
<l>non ipse memet cogat et rex et socer.</l>
<l>haec causa vitae est, hoc perusti pectoris</l>
<l>curis levamen. spiritu citius queam</l>
<l>carere, membris, luce.</l>
<speaker>Med.</speaker>
<l>Sic natos amat?</l>
<l>bene est, tenetur, vulneri patuit locus.—</l>
<l>suprema certe liceat abeuntem loqui</l>
<l>mandata, liceat ultimum amplexum dare:</l>
<l>gratum est et illud, voce iam extrema peto,</l>
<l>ne, si qua noster dubius effudit dolor,</l>
<l>maneant in animo verba: melioris tibi</l>
<l>memoria nostri sedeat; haec irae data</l>
<l>oblitterentur.</l>
<speaker>Ias.</speaker>
<l>Omnia ex animo expuli</l>
<l>precorque et ipse, fervidam ut mentem regas</l>
<l>placideque tractes: miserias lenit quies.</l>
<speaker>Med.</speaker>
<l>Discessit, itane est? vadis oblitus mei</l>
<l>et tot meorum facinorum? excidimus tibi?</l>
<l>numquam excidemus. hoc age, omnis advoca</l>
<l>vires et artes, fructus est scelerum tibi</l>
<l>nullum scelus putare, vix fraudi est locus:</l>
<l>timemur. hac aggredere, qua nemo potest</l>
<l>quicquam timere, perge, nunc aude, incipe</l>
<l>quicquid potest Medea, quicquid non potest.</l>
<l>Tu, fida nutrix, socia maeroris mei</l>
<l>variique casus, misera consilia adiuva,</l>
<l>est palla nobis, munus aetherium, domus</l>
<l>decusque regni, pignus Aeetae datum</l>
<l>a Sole generis, est et auro textili</l>
<l>monile fulgens quodque gemmarum nitor</l>
<l>distinguit aurum, quo solent cingi comae,</l>
<l>haec nostra nati dona nubenti ferant,</l>
<l>sed ante diris inlita ac tincta artibus,</l>
<l>vocetur Hecate, sacra letifica appara:</l>
<l>statuantur arae, flamma iam tectis sonet.</l>
<l>Nulla vis flammae tumidive venti</l>
<l>tanta, nec teli metuenda torti,</l>
<l>quanta cum coniunx viduata taedis</l>
<l>ardet et odit;</l>
<l>non ubi hibernos nebulosus imbres</l>
<l>Auster advexit properatque torrens</l>
<l>Hister et iunctos vetat esse pontes</l>
<l>ac vagus errat;</l>
<l>non ubi impellit Rhodanus profundum,</l>
<l>aut ubi in rivos nivibus solutis</l>
<l>sole iam forti medioque vere</l>
<l>tabuit Haemus.</l>
<l>caecus est ignis stimulatus ira</l>
<l>nec regi curat patiturve frenos</l>
<l>aut timet mortem: cupit ire in ipsos</l>
<l>obvius enses.</l>
<l>parcite, o divi, veniam precamur,</l>
<l>vivat ut tutus mare qui subegit,</l>
<l>sed furit vinci dominus profundi</l>
<l>regna secunda.</l>
<l>ausus aeternos agitare currus</l>
<l>immemor metae iuvenis paternae</l>
<l>quos polo sparsit furiosus ignes</l>
<l>ipse recepit.</l>
<l>constitit nulli via nota magno:</l>
<l>vade qua tutum populo priori,</l>
<l>rumpe nec sacro vidente sancta</l>
<l>foedera mundi.</l>
<l>Quisquis audacis tetigit carinae</l>
<l>nobiles remos nemorisque sacri</l>
<l>Pelion densa spoliavit umbra,</l>
<l>quisquis intravit scopulos vagantes</l>
<l>et tot emensus pelagi labores</l>
<l>barbara funem religavit ora</l>
<l>raptor externi rediturus auri,</l>
<l>exitu diro temerata ponti</l>
<l>iura piavit.</l>
<l>exigit poenas mare provocatum:</l>
<l>Tiphys in primis, domitor profundi,</l>
<l>liquit indocto regimen magistro;</l>
<l>litore externo, procul a paternis</l>
<l>occidens regnis tumuloque vili</l>
<l>tectus ignotas iacet inter umbras.</l>
<l>Aulis amissi memor inde regis</l>
<l>portibus lentis retinet carinas</l>
<l>stare querentes.</l>
<l>ille vocali genitus Camena,</l>
<l>cuius ad chordas modulante plectro</l>
<l>restitit torrens, siluere venti,</l>
<l>cura suo cantu volucris relicto</l>
<l>adfuit tota comitante silva,</l>
<l>Thracios sparsus iacuit per agros,</l>
<l>at caput tristi fluitavit Hebro:</l>
<l>contigit notam Styga Tartarumque,</l>
<l>non rediturus.</l>
<l>stravit Alcides Aquilone natos,</l>
<l>patre Neptuno genitum necavit</l>
<l>sumere innumeras solitum figuras:</l>
<l>ipse post terrae pelagique pacem,</l>
<l>post feri Ditis patefacta regna,</l>
<l>vivus ardenti recubans in Oeta</l>
<l>praebuit saevis sua membra flammis,</l>
<l>tabe consumptus gemini cruoris</l>
<l>munere nuptae.</l>
<l>stravit Ancaeum violentus ictu</l>
<l>saetiger; fratrem, Meleagre, matris</l>
<l>impius m actas morerisque dextra</l>
<l>matris iratae, meruere cuncti</l>
<l>morte quod crimen tener expiavit</l>
<l>Herculi magno puer inrepertus,</l>
<l>raptus, heu, tutas puer inter undas,</l>
<l>ite nunc, fortes, perarate pontum</l>
<l>fonte timendo.</l>
<l>Idmonem, quamvis bene fata nosset,</l>
<l>condidit serpens Libycis harenis;</l>
<l>omnibus verax, sibi falsus uni</l>
<l>concidit Mopsus caruitque Thebis.</l>
<l>ille si vere cecinit futura,</l>
<l>exul errabit Thetidis maritus</l>
<l>fulmine et ponto moriens Oileus</l>
<l>* * patrioque pendet</l>
<l>crimine poenas:</l>
<l>igne fallaci nociturus Argis</l>
<l>Nauplius praeceps cadet in profundum,</l>
<l>coniugis fatum redimens Pheraei</l>
<l>uxor impendes animam marito,</l>
<l>ipse qui praedam spoliumque iussit</l>
<l>aureum prima revehi carina,</l>
<l>arsit accenso Pelias aeno.</l>
<l>[ustus angustas vagus inter undas.]</l>
<l>iam satis, divi, mare vindicastis:</l>
<l>parcite iusso.</l>
<speaker>Nvtrix</speaker>
<l>Pavet animus, horret, magna pernicies adest.</l>
<l>immane quantum augescit et semet dolor</l>
<l>accendit ipse vimque praeteritam integrat.</l>
<l>vidi furentem saepe et aggressam deos,</l>
<l>caelum trahentem: maius his, maius parat</l>
<l>Medea monstrum, namque ut attonito gradu</l>
<l>evasit et penetrale funestam attigit,</l>
<l>totas opes effundit et quicquid diu</l>
<l>etiam ipsa timuit promit atque omnem explicat</l>
<l>turbam malorum, arcana secreta abdita,</l>
<l>et triste laeva congregans sacrum manu</l>
<l>pestes vocat quascumque ferventes creat</l>
<l>harena Libyae quasque perpetua nive</l>
<l>Taurus cohercet frigore Arctoo rigens,</l>
<l>et omne monstrum, tracta magicis cantibus</l>
<l>squamifera latebris turba desertis adest.</l>
<l>hic saeva serpens corpus immensum trahit</l>
<l>trifidamque linguam exertat et quaerit quibus</l>
<l>mortifera veniat: carmine audito stupet</l>
<l>tumidumque nodis corpus aggestis plicat</l>
<l>cogitque in orbεs. 'parva sunt' inquit 'mala</l>
<l>et vile telum est. ima quod tellus creat:</l>
<l>caelo petam venena, iam iam tempus est</l>
<l>aliquid movere fraude vulgari altius.</l>
<l>huc ille vasti more torrentis iacens</l>
<l>descendat anguis, cuius immensos duae.</l>
<l>maior minorque, sentiunt nodos ferae</l>
<l>(maior Pelasgis apta. Sidoniis minor)</l>
<l>pressasque tandem solvat Ophiuchus manus</l>
<l>virusque fundat; adsit ad cantus meos</l>
<l>lacessere ausus gemina Python numina.</l>
<l>et Hydra et omnis redeat Herculea manu</l>
<l>succisa serpens, caede se reparans sua.</l>
<l>tu quoque relictis pervigil Colchis ades,</l>
<l>sopite primum cantibus, serpens, meis.'</l>
<l>Postquam evocavit omne serpentum genus,</l>
<l>congerit in unum frugis infaustae mala:</l>
<l>quaecumque generat invius saxis Eryx,</l>
<l>quae fert opertis hieme perpetua iugis</l>
<l>sparsus cruore Caucasus Promethei,</l>
<l>et quis sagittas divites Arabes linunt</l>
<l>pharetraque pugnax Mediis aut Parthi leves,</l>
<l>aut quos sub axe frigido sucos legunt</l>
<l>lucis Suebae nobiles Hyrcaniis;</l>
<l>quodcumque tellus vere nidifico creat</l>
<l>aut rigida cum iam bruma discnssit decus</l>
<l>nemorum et nivali cuncta constrinxit gelu,</l>
<l>quodcumque gramen flore mortifero viret</l>
<l>cuiusve fortis sucus in radicibus</l>
<l>causas nocendi gignit, attrectat manu.</l>
<l>Haemonius illas contulit pestes Athos,</l>
<l>has Pindus ingens, illa Pangaei iugis</l>
<l>teneram cruenta falce deposuit comam;</l>
<l>has aluit altum gurgitem Tigris premens,</l>
<l>Danuvius illas, has per arentes plagas</l>
<l>tepidis Hydaspes gemmifer currens aquis,</l>
<l>nomenque terris qui dedit Baetis suis</l>
<l>Hesperia pulsans maria languenti vado.</l>
<l>haec passa ferrum est, dum parat Phoebus diem,</l>
<l>illius alta nocte succisus frutex;</l>
<l>at huius ungue secta cantato seges.</l>
<l>Mortifera carpit gramina ac serpentium</l>
<l>saniem exprimit miscetque et obscenas aves</l>
<l>maestique cor bubonis et raucae strigis</l>
<l>exsecta vivae viscera, haec scelerum artifex</l>
<l>discreta ponit; his rapax vis ignium,</l>
<l>his gelida pigri frigoris glacies inest.</l>
<l>addit venenis verba non illis minus</l>
<l>metuenda, sonuit ecce vaesano gradu</l>
<l>canitque. mundus vocibus primis tremit.</l>
<speaker>Medea</speaker>
<l>Compreeor vulgus silentum vosque ferales deos</l>
<l>et Chaos caecum atque opacam Ditis umbrosi domum.</l>
<l>Tartari ripis ligatae squalido Mortis specu</l>
<l>supplicis. animae, remissis currite ad thalamos novos:</l>
<l>rota resistat membra torquens, tangat Ixion humum,</l>
<l>Tantalus securus undas hauriat Pirenidas.</l>
<l>vos quoque, urnis quas foratis inritus ludit labor,</l>
<l>Danaides, coite: vestras hic. dies quaerit manus.</l>
<l>gravior uni poena sedeat coniugis socero mei:</l>
<l>lubricus per saxa retro Sisyphum volvat lapis,</l>
<l>nunc meis vocata sacris, noctium sidus, veni</l>
<l>pessimos induta vultus, fronte non una minax.</l>
<l>Tibi move gentis vinculo solvens comam</l>
<l>secreta nudo nemora lustravi pede</l>
<l>et evocavi nubibus siccis aquas</l>
<l>egique ad imum maria, et Oceanus graves</l>
<l>interius undas aestibus victis dedit;</l>
<l>pariterque mundus lege confusa aetheris</l>
<l>et solem et astra vidit et vetitum mare</l>
<l>tetigistis, ursae. temporum flexi vices:</l>
<l>aestiva tellus floruit cantu meo,</l>
<l>coacta messem vidit hibernam Ceres;</l>
<l>violenta Phasis vertit in fontem vada</l>
<l>et Hister, in tot ora divisus, truces</l>
<l>compressit undas omnibus ripis piger.</l>
<l>Sonuere fluctus, tumuit insanum mare</l>
<l>tacente vento; nemoris antiqui domus</l>
<l>emisit umbras vocis imperio meae.</l>
<l>die relicto Phoebus in medio stetit</l>
<l>Hyadesque nostris cantibus motae labant:</l>
<l>adesse sacris tempus est, Phoebe, tuis.</l>
<l>tibi haec cruenta serta texuntur manu,</l>
<l>no vena quae serpens ligat,</l>
<l>tibi haec Typhoeus membra quae discors</l>
<l>qui regna concussit Iovis,</l>
<l>vectoris istic perfidi sanguis inest,</l>
<l>quem Nessus expirans dedit.</l>
<l>Oetaeus isto cinere defecit rogus,</l>
<l>qui virus Herculeum bibit,</l>
<l>piae sororis, impiae matris, facem</l>
<l>ultricis Althaeae vides,</l>
<l>reliquit istas invio plumas specu</l>
<l>Harpyia, dum Zeten fugit,</l>
<l>his adice pinnas sauciae Stymphalidos</l>
<l>Lernaea passae spicula,</l>
<l>sonuistis, arae, tripodas agnosco meos</l>
<l>favente commotos dea.</l>
<l>Video Triviae currus agiles,</l>
<l>non quos pleno lucida vultu</l>
<l>pernox agitat,</l>
<l>sed quos facie Iurida maesta,</l>
<l>cum Thessalicis vexata minis</l>
<l>caelum freno propiore legit.</l>
<l>sic face tristem pallida lucem</l>
<l>funde per auras,</l>
<l>horrore novo terre populos</l>
<l>inque auxilium, Dictynna, tuum</l>
<l>pretiosa sonent aera Corinthi.</l>
<l>tibi sanguineo caespite sacrum</l>
<l>sollemne damus,</l>
<l>tibi de medio rapta sepulchro</l>
<l>fax nocturnos sustulit ignes,</l>
<l>tibi mota caput</l>
<l>fiexa voces cervice dedi,</l>
<l>tibi funereo de more iacens</l>
<l>passos cingit vitta capillos,</l>
<l>tibi iactatur</l>
<l>tristis Stygia ramus ab unda,</l>
<l>tibi nudato pectore maenas</l>
<l>sacro feriam bracchia cultro.</l>
<l>manet noster sanguis ad aras:</l>
<l>assuesce, manus, stringere ferrum</l>
<l>carosque pati posse cruores.</l>
<l>sacrum laticem percussa dedi.</l>
<l>quodsi nimium saepe vocari</l>
<l>querens votis, ignosce precor:</l>
<l>causa vocandi, Persei, tuos</l>
<l>saepius arcus una atque eadem est</l>
<l>semper Iason.</l>
<l>tu nunc vestes tinge Creusae,</l>
<l>quas cum primum sumpserit, imas</l>
<l>urat serpens flamma medullas.</l>
<l>ignis fulvo elusus in auro</l>
<l>latet obscurus, quem mihi caeli</l>
<l>qui furta luit viscere feto</l>
<l>dedit et docuit condere vires</l>
<l>arte, Prometheus, dedit et tenui</l>
<l>sulphure tectos Mulciber ignes,</l>
<l>et vivacis fulgura flammae</l>
<l>de cognato Phaethonte tuli.</l>
<l>habeo en dirae dona Chimaerae,</l>
<l>habeo flammas</l>
<l>usto tauri gutture raptas,</l>
<l>quas permixto felle Medusae</l>
<l>tacitum iussi servare malum,</l>
<l>adde venenis stimulos, Hecate,</l>
<l>donisque meis</l>
<l>semina flammae condita serva.</l>
<l>fallant visus tactusque ferant,</l>
<l>meet in pectus venasque calor,</l>
<l>stillent artus ossaque tument</l>
<l>vincatque suas</l>
<l>flagrante coma nova nupta faces.</l>
<l>Vota tenentur: ter latratus</l>
<l>audax Hecate dedit et sacros</l>
<l>edidit ignes face lucifera.</l>
<l>Peracta vis est omnis: huc natos voca,</l>
<l>pretiosa per quos dona nubenti feram,</l>
<l>ite, ite, nati, matris infaustae genus,</l>
<l>placate vobis munere et multa prece</l>
<l>dominam ac novercam.. vadite et celeres domum</l>
<l>referte gressus, ultimo amplexu ut fruar,</l>
<speaker>Chorus</speaker>
<l>Quonam cruenta maenas</l>
<l>praeceps amore saevo</l>
<l>rapitur? quod impotenti</l>
<l>facilius parat furore?—</l>
<l>vultus citatus ira</l>
<l>riget et caput feroci</l>
<l>quatiens superba motu</l>
<l>regi minatur ultro.</l>
<l>quis credat exulem?</l>
<l>flagrant genae rubentes.</l>
<l>pallor fugat ruborem,</l>
<l>nullum vagante forma</l>
<l>servat diu colorem.—</l>
<l>huc fert pedes et illuc,</l>
<l>ut tigris orba natis</l>
<l>cursu furente lustrat</l>
<l>Grangeticum nemus.</l>
<l>frenare nescit iras</l>
<l>Medea, non amores;</l>
<l>nunc ira amorque causam</l>
<l>iunxere: quid sequetur?</l>
<l>quando efferet Pelasgis</l>
<l>nefanda Colchis arvis</l>
<l>gressum metuque solvet</l>
<l>regnum simulque reges?—</l>
<l>nunc, Phoebe, mitte currus</l>
<l>nullo morante loro,</l>
<l>nox condat alma lucem,</l>
<l>mergat diem timendum</l>
<l>dux noctis Hesperus.</l>
<l>nuntius chorus nutrix medea iason</l>
<l>Periere cuncta, concidit regni status,</l>
<l>nata atque, genitor cinere permixto iacent.</l>
<speaker>Chor.</speaker>
<l>Qua fraude capti?</l>
<speaker>Nvnt.</speaker>
<l>Qua solent reges capi:</l>
<speaker>donis.</speaker>
<speaker>Chor.</speaker>
<l>In illis esse quis potuit dolus?</l>
<speaker>Nvnt.</speaker>
<l>Et ipse miror vixque iam facto malo</l>
<l>potuisse fieri credo.</l>
<speaker>Chor.</speaker>
<l>Quis cladis modus?</l>
<speaker>Nvnt.</speaker>
<l>Avidus per omnem regiae partem furit .</l>
<l>ut iussus ignis: iam domus tota occidit,</l>
<l>urbi timetur.</l>
<speaker>Chor.</speaker>
<l>Vnda flammas opprimat.</l>
<speaker>Nvnt.</speaker>
<l>Et hoc in ista clade mirandum accidit:</l>
<l>alit unda flammas, quoque prohibetur magis,</l>
<l>magis ardet ignis: ipsa praesidia occupat.</l>
<speaker>Nvtr.</speaker>
<l>Effer citatum sede Pelopea gradum,</l>
<l>Medea, praeceps quaslibet terras pete.</l>
<speaker>Med.</speaker>
<l>Egone ut recedam? si profugissem prius,</l>
<l>ad hoc redirem, nuptias specto novas,</l>
<l>quid, anime, cessas? sequere felicem impetum.</l>
<l>pars ultionis ista, qua gaudes, quota est?</l>
<l>amas adhuc, furiosa, si satis est tibi</l>
<l>caelebs Iason, quaere poenarum genus</l>
<l>haut usitatum iamque sic temet para:</l>
<l>fas omne cedat, abeat expulsus pudor;</l>
<l>vindicta levis est quam ferunt purae manus,</l>
<l>incumbe in iras teque languentem excita</l>
<l>penitusque veteres pectore ex imo impetus</l>
<l>violenter hauri. quicquid admissum est adhuc,</l>
<l>pietas vocetur, hoc agam et faxo sciant</l>
<l>quam levia fuerint quamque vulgaris notae</l>
<l>quae commodavi scelera, prolusit dolor</l>
<l>per ista noster: quid manus poterant rudes</l>
<l>audere magnum? quid puellaris furor?</l>
<l>Medea nunc sum; crevit ingenium malis.</l>
<l>Iuvat, iuvat rapuisse fraternum caput;</l>
<l>artus iuvat secuisse et arcano patrem</l>
<l>spoliasse sacro, iuvat in exitium senis</l>
<l>armasse natas, quaere materiam, dolor:</l>
<l>ad omne facinus non rudem dextram afferes.</l>
<l>Quo te igitur, ira, mittis, aut quae perfido</l>
<l>intendis hosti tela? nescio quid ferox</l>
<l>decrevit animus intus et nondum sibi</l>
<l>audet fateri, stulta properavi nimis:</l>
<l>ex paelice utinam liberos hostis meus</l>
<l>aliquos haberet— quicquid ex illo tuum est,</l>
<l>Creusa peperit, placuit hoc poenae genus,</l>
<l>meritoque placuit: ultimum, agnosco, scelus</l>
<l>animo parandum est— liberi quondam mei,</l>
<l>vos pro paternis sceleribus poenas date.</l>
<l>Cor pepulit horror, membra torpescunt gelu</l>
<l>pectusque tremuit. ira discessit loco</l>
<l>materque tota coniuge expulsa redit,</l>
<l>egone ut meorum liberum ac prolis meae</l>
<l>fundam cruorem? melius, a, demens furor!</l>
<l>incognitum istud facinus ac dirum nefas</l>
<l>a me quoque absit; quod scelus miseri luent?</l>
<l>scelus est Iason genitor et maius scelus</l>
<l>Medea mater— occidant, non sunt mei;</l>
<l>pereant, mei sunt. crimine et culpa carent,</l>
<l>sunt innocentes: fateor, et frater fuit.</l>
<l>quid, anime, titubas? ora quid lacrimae rigant</l>
<l>variamque nunc huc ira, nunc illuc amor</l>
<l>diducit? anceps aestus incertam rapit;</l>
<l>ut saeva rapidi bella cum venti gerunt</l>
<l>utrimque fluctus maria discordes agunt</l>
<l>dubiumque fervet pelagus, haut aliter meum</l>
<l>cor fluctuatur. ira pietatem fugat</l>
<l>iramque pietas— cede pietati, dolor.</l>
<l>Huc, cara proles, unicum afflictae domus</l>
<l>solamen, huc vos ferte et infusos mihi</l>
<l>coniungite artus, habeat incolumes pater,</l>
<l>dum et mater habeat, urguet exilium ac fuga.</l>
<l>iam iam meo rapientur avulsi e sinu,</l>
<l>flentes, gementes osculis pereant patri,</l>
<l>periere matri, rursus increscit dolor</l>
<l>et fervet odium, repetit invitam manum</l>
<l>antiqua Erinys. ira, qua ducis, sequor,</l>
<l>utinam superbae turba Tantalidos meo</l>
<l>exisset utero bisque septenos parens</l>
<l>natos tulissem! sterilis in poenas fui—</l>
<l>fratri patri que quod sat est, peperi duos.</l>
<l>Quonam ista tendit turba Furiarum impotens?</l>
<l>quem quaerit aut quo flammeos ictus parat,</l>
<l>aut cui cruentas agmen infernum faces</l>
<l>intentat? ingens anguis excusso sonat</l>
<l>tortus flagello, quem trabe infesta petit</l>
<l>Megaera? cuius umbra dispersis venit</l>
<l>incerta membris? frater est, poenas petit:</l>
<l>dabimus., sed omnes, fige luminibus faces,</l>
<l>lania, perure, pectus en Furiis patet.</l>
<l>Discedere a me, frater, ultrices deas</l>
<l>manesque ad imos ire securas iube:</l>
<l>mihi me relinque et utere hac, frater, manu</l>
<l>quae strinxit ensem— victima manes tuos</l>
<l>placamus ista. quid repens affert sonus?</l>
<l>parentur arma meque in exitium petunt.</l>
<l>excelsa nostrae tecta conscendam domus</l>
<l>caede incohata, perge tu mecum comes.</l>
<l>tuum quoque ipsa corpus hinc mecum aveham.</l>
<l>nunc hoc age, anime: non in occulto tibi est</l>
<l>perdenda virtus; approba populo manum.</l>
<speaker>Ias.</speaker>
<l>Quicumque regum cladibus fidus doles,</l>
<l>concurre, ut ipsam sceleris auctorem horridi</l>
<l>capiamus, huc, huc fortis, armiferi cohors</l>
<l>conferte tela, vertite ex imo domum.</l>
<speaker>Med.</speaker>
<l>Iam iam recepi sceptra germanum patrem,</l>
<l>spoliumque Colchi pecudis auratae tenent;</l>
<l>rediere regna, rapta virginitas redit,</l>
<l>o placida tandem numina, o festum diem,</l>
<l>o nuptialem! vade, perfectum est scelus,</l>
<l>vindicta nondum: perage, dum faciunt manus,</l>
<l>quid nunc moreris, anime? quid dubitas potens?</l>
<l>iam cecidit ira. paenitet facti, pudet,</l>
<l>quid, misera, feci? misera? paeniteat licet,</l>
<l>feci— voluptas magna me invitam subit,</l>
<l>et ecce crescit, derat hoc unum mihi,</l>
<l>spectator iste. nil adhuc facti reor:</l>
<l>quicquid sine isto fecimus sceleris perit.</l>
<speaker>Ias.</speaker>
<l>En ipsa tecti parte praecipiti imminet.</l>
<l>huc rapiat ignes aliquis, ut flammis cadat</l>
<l>suis perusta.</l>
<speaker>Med.</speaker>
<l>Congere extremum tuis</l>
<l>' natis, Iason, funus, ac tumulum strue:</l>
<l>coniunx socerque iusta iam functis habent,</l>
<l>a me sepulti; gnatus hic fatum tulit,</l>
<l>hic te vidente dabitur exitio pari.</l>
<speaker>Ias.</speaker>
<l>Per numen omne perque communes fugas</l>
<l>torosque, quos non nostra violavit fides,</l>
<l>iam parce nato. si quod est crimen, meum est:</l>
<l>me dedo morti; noxium macta caput.</l>
<speaker>Med.</speaker>
<l>Hac qua recusas, qua doles, ferrum exigam.</l>
<l>i nunc, superbe, virginum thalamos pete,</l>
<l>relinque matres,</l>
<speaker>Ias.</speaker>
<l>Vnus est poenae satis.</l>
<speaker>Med.</speaker>
<l>Si posset una caede satiari haec manus,</l>
<l>nullam petisset, ut duos perimam, tamen</l>
<l>nimium est dolori numerus angustus meo.</l>
<l>[in matre si quod pignus etiamnunc latet,</l>
<l>scrutabor ense viscera et ferro extraham.]</l>
<speaker>Ias.</speaker>
<l>Iam perage coeptum facinus, haut ultra precor,</l>
<l>moramque saltem supplicis dona meis.</l>
<speaker>Med.</speaker>
<l>Perfruere lento scelere, ne propera, dolor:</l>
<l>meus dies est; tempore accepto utimur.</l>
<speaker>Ias.</speaker>
<l>Infesta, memet perime.</l>
<speaker>Med.</speaker>
<l>Misereri iubes.</l>
<l>bene est, peractum est. plura non habui, dolor,</l>
<l>quae tibi litarem. lumina huc tumida alleva,</l>
<l>ingrate Iason, coniugem agnoscis tuam?</l>
<l>sic fugere soleo, patuit in caelum via:</l>
<l>squamosa gemini colla serpentes iugo</l>
<l>summissa praebent, recipe iam gnatoa, parens;</l>
<l>ego inter auras aliti curru vehar.</l>
<speaker>Ias.</speaker>
<l>Per alta vade spatia sublimi aethere,</l>
<l>testare nullos esse, qua veneris, deos.</l>
</verse>
</root>